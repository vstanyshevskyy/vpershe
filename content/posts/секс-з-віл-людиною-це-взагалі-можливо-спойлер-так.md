---
contentType: post
category: relationships
path: Seks_z_VIL_lyudynoyu
title: "Секс з ВІЛ+ людиною. Це взагалі можливо? Спойлер: Так!"
subtitle: "Чи можливий безпечний секс із ВІЛ-позитивною людиною? А як щодо
  поцілунків?  Чи безпечний оральний секс? А при перерваному статевому контакті
  можна іфікуватися чи ні?  "
image: /assets/uploads/birthmark.jpg
tags:
  - стосунки
  - здоров'я
  - інфекції. як говорити про це
related_sidebar:
  - path: chomu-pro-seks-i-vil-treba-hovoryty-vgolos
related_bottom:
  - path: apt-antiretrovirusna-terapiya-chomu-vil-ce-ne-vyrok
publishTime: 2021-12-01T07:11:00.000Z
---
<!--StartFragment-->

**disclaimer:** *Ця стаття не може і не покликана повною мірою замінити консультацію лікаря, постановку діагнозу та лікування. Якщо у вас є питання щодо вашого здоров'я, обов'язково зверніться до лікаря.*

<!--EndFragment-->

<!--StartFragment-->

Якщо ти читаєш цей матеріал і *ти нещодавно дізнався або дізналася, що маєш ВІЛ* - пам’ятай, все буде добре!

ВІЛ – це хронічне захворювання, яке завдяки науці та прогресивній медицині вже давно під контролем. Сьогодні можна впевнено говорити, що ВІЛ-позитивний статус – не вирок. *За умови, що людина знає свій статус і приймає антиретровірусну терапію (АРТ) ;)* 

АРТ докорінно змінює ситуацію та допомагає контролювати вірусне навантаження (кількість частинок вірусу) у крові ВІЛ-позитивної людини. Чим нижче навантаження, тим вища безпека здоров'я і тим менша ймовірність інфікувати іншу людину.

**Не варто боятися обійняти, поцілувати чи доторкнутися до близької людини.  Ти не завдаси їм шкоди.**

Якщо *у тебе ВІЛ-негативний статус*, але ти турбуєшся про те, щоб не інфікуватися, то пам’ятай про захист коли займаєшся сексом та знай як діяти в екстрених ситуаціях. 

**Але не бійся обіймати, цілувати чи торкатися своїх друзів і близьких, які живуть з ВІЛ. Вони заслуговують на твою любов і підтримку.**

Несправедлива закономірність – нестача інфі призводить до домислів та страху спілкування з ВІЛ-позитивними людьми. А що й казати про секс. 

Чи можливий безпечний секс із ВІЛ-позитивною людиною? А як щодо поцілунків?  Чи безпечний оральний секс? А при перерваному статевому контакті можна іфікуватися чи ні?  Зараз про це розповімо в деталях та з лінками на дослідження, усе як ти любиш. 





# Для початку. Використовуй захист та знай свій статус

Завжди! Секс без презерватива  – це небезпека, невігластво і поганий смак. Незнання чи ти здорова людина також. 

Про всяк випадок нагадаймо: *використання презервативу під час сексу знижує ризик передачі ВІЛ і інших ІПСШ.* АЛЕ! за умови правильного використання. 

Про те, як правильно користуватися презервативом в нашому **[гайді з контрацепції ](https://vpershe.com/sex/https://vpershe.com/sex/metody_kontraseptsii)**

Як і коли тестуватись на статеві інфекції** [в оцій статті](https://vpershe.com/body/yak-%D1%96-koli-testuvatis-na-statev%D1%96-%D1%96nfekc%D1%96i)**

Пункти безкоштовного тестування можна знайти [отут](https://gettest.com.ua/testuvannya/) та [отут](https://freehivtest.org.ua/uk/locations-uk/).





# Мій партнер або партнерка мають ВІЛ. Чи можливі тепер стосунки?

Звісно можливі! Якщо ви думаєте інакше, то скоріше викидайте цей забубон з голови.

Пари, в яких партнери мають різні ВІЛ-статуси, називають "дискордантними" і, повірте, таких дуже багато у світі! 

**Запам’ятайте [ВІЛ не передається](https://www.nhs.uk/common-health-questions/sexual-health/can-you-catch-hiv-from-kissing/):**

\- через поцілунки та обійми

\- якщо хтось з ВІЛ чхне поруч з вами

\- через спільне користування рушниками, ванною, посудом чи виделкою з ножем

\- через плавання в басейні, яким користувалася ВІЛ+ людина

\- сидячи на унітазі, на якому до тебе сиділа ВІЛ+ людина

\- під час “штучного дихання” при наданні першої допомоги. 





# Мій партнер або партнерка мають ВІЛ. Чи можна займатися сексом?

Так, але важливо, щоб він або вона приймали антиретровірусну терапію (АРТ) та мали вірусне навантаження, яке не визначається. При таких розкладах передача ВІЛ знижується до мінімуму. 

**! АЛЕ в жодному разі це не є підставою для того, щоб не використовувати презерватив.** 

Особливо під час вагінального та орального сексу. 





# Чи можливий тепер оральний секс?

При оральному сексі ризик інфікування [не такий високий](https://www.ncbi.nlm.nih.gov/labs/pmc/articles/PMC4173974/), як при вагінальному чи анальному. Проте він існує. 

У теорії передача вірусу [можлива](https://www.hiv.gov/hiv-basics/hiv-prevention/reducing-sexual-risk/preventing-sexual-transmission-of-hiv), якщо ВІЛ+ чоловік кінчить в рот партнеру чи парнерці. 

Серед факторів, що збільшують ризик передачі вірусу: *виразки в роті, кровоточивість ясен, виразки на геніталіях і наявність інших статевих інфекцій, які підступно можуть бути невидими*.

Але й тут барьерні контрацептиви – наші найкращі друзі. 

Використовуй презерватив для орального сексу або зроби його зі звичайного ;) 

![](/assets/uploads/6887-dental-dam-002_1296x1000-body.jpg)

# А якщо під час сексу порвався презерватив? 

Без паніки! Ситуація під контролем

Звернися в СНІД-центр або [Центру громадського здоров’я МОЗ України](https://phc.org.ua/kontrol-zakhvoryuvan/vilsnid/profilaktika-vilsnidu/likuvannya-yak-profilaktika-u-u): вони мають так звану програму постконтактної профілактики, яка передбачає консультацію спеціалістів, тестування на ВІЛ та антиретровірусну терапію з подальшим спостереженням.

**Але** *зробити це* потрібно якнайшвидше і *не пізніше, ніж через 72 години після контакту*.

**Адреси СНІД-Центрів у твоєму місті на:**

*Сайті [Гарячої лінії з питань ВІЛ/СНІД](http://helpme.com.ua/ua/places/default.html)* або *за телефоном* 0 800 500 451 

(також тут нададуть інформацію про пункти тестування й про державні та недержавні організації, які працюють у сфері протидії ВІЛ/СНІД та туберкульозу)

*Центр громадського здоров’я МОЗ України:* 0 800 505 855 





# До речі, секс між двома дівчатами не виключає інфікування 

Інфікування [може статися](https://www.cdc.gov/mmwr/preview/mmwrhtml/mm6310a1.htm?s_cid=mm6310a1_w) під час контакту зі слизовими та використанні секс-іграшок. 

Дівчата, пам’ятайте про безпеку та гігієну!  

Використовуй презервативи для орального сексу та іграшок, напальчники, серветки і рукавички, бо це невіддільна частина безпечного сексу. 





# А поцілунки точно безпечні? 

ВІЛ не передається через слину. А [поцілунки цілком безпечні](https://www.nhs.uk/common-health-questions/sexual-health/can-you-catch-hiv-from-kissing/#:~:text=No%2C%20you%20cannot%20catch%20HIV,vaginal%20fluids%2C%20but%20not%20saliva.), якщо у вас обох немає відкритих ран чи виразок в роті, а також ясен, що кровоточать. 





# А як бути з місячними? 

Секс під час місячних підвищує ризик інфікування. У цей час шийка матки відкрита, тому її слизова оболонка особливо [сприйнятлива до всіх інфекцій](https://pubmed.ncbi.nlm.nih.gov/20577749/), включаючи ВІЛ. 

ВІЛ міститься в менструальній крові так само як і у всіх інших рідинах: звичайній крові, спермі, вагінальному секреті, грудному молоці. **Тут все залежить від вірусного навантаження.** 

Якщо ти дівчина з ВІЛ, не лікуєшся, та твоє вірусне навантаження можна виявити, це означає, що вірус знаходиться у твоїй менструальній крові й це [становить ризик передачі](https://pubmed.ncbi.nlm.nih.gov/20577749/). 

І ще - якщо менструальна кров потрапила на неушкоджену шкіру, то це не становить ризику передачі ВІЛ. 

\
**Якщо для тебе секс під час місячних – це щось існуюче поза межами цієї планети, то почитай *[оцей текст](https://vpershe.com/sex/seks-misyachni)***





# Якщо віл міститься в спермі, то перерваний статевий контакт буде безпечний?

Це в будь-якому разі дуже поганий спосіб захиститися не тільки від ВІЛ, а й від інших захворювань. Завжди. Знову нагадуємо про презерватив ;)





# Як захищатися від ВІЛ, крім презервативів 

Тут на сьогодні існує дві стратегії профілактики ВІЛ.

***PrEP або доконтактна профілактика*** - це ліки для людей, не інфікованих ВІЛ, але тих, [хто знаходиться в зоні ризику](https://jamanetwork.com/journals/jama/fullarticle/2735509) (чоловіки, що практикують секс з чоловіками, люди з великою кількістю статевих партнерів, секс-працівники, споживачі ін'єкційних наркотиків тощо). 

Ці пероральні ліки, які приймаються один раз на день, не дозволяють ВІЛ інфікувати клітини імунної системи. Якщо людина без ВІЛ вступає у статеві стосунки з людиною, яка живе з ВІЛ, у якої виявляється вірусне навантаження, прийом PrEP може знизити ризик інфікування. PrEP також вживають, якщо планують займатися сексом з партнером, статус якого невідомий. 

**АЛЕ!** *PrEP не захищає від інших ІПСШ*. Тож, не забувай користуватися презервативом. 

- - -

***PEP або постконтактна профілактика (ПКП)*** - препарат, який приймають після сексу, якщо є ризик зараження ВІЛ. Це може включати випадки, коли:

\- рветься презерватив

\- презерватив не використовувався

\- людина, не інфікована ВІЛ, контактує з кров'ю або біологічними рідинами людини з ВІЛ і вірусним навантаженням, яке можливо виявити.

\- людина, яка не інфікована ВІЛ, контактує з кров'ю або біологічними рідинами людини, чий ВІЛ-статус їй невідомий

ПКП ефективна тільки в тому випадку, якщо її прийнято протягом 72 годин після контакту з ВІЛ.

<!--EndFragment-->

<!--StartFragment-->

- - -

Бережіть себе і своїх партнерів!



Авторка статті: Юта Коргун

*Ілюстрація:* **[Mariana Mikitiuk](http://mmariana.com/ua/?fbclid=IwAR3JQXF465AkwttA_by5-kYK0GrhqzVgjyX_G_FUVXOiv2livV4DIK4Yuk0)**

<!--EndFragment-->