---
contentType: post
category: sex
path: prezervatyvy-yak-korystuvatysya-yaki-buvayut
title: 'Презервативи: які бувають, як і навіщо користуватися'
subtitle: >-
  Пояснюємо якими є види презервативів, як ними користуватися та чи можна носити
  їх в гаманці
image: /assets/uploads/vpershe-yakshin-prezervativy.jpg
image_alt: >-
  Використаний презерватив висить на дереві, а ми пояснюємо якими є види
  презервативів, як ними користуватися та чи можна носити їх в гаманці
tags:
  - секс
  - контрацепція
  - здоров'я
related_sidebar:
  - path: mene-nazyvaly-shlyondroyu-slutshaming-v-shkoli
  - path: vpershe-masturbaciia-fail
  - path: zminy-v-tili-hlopcya-v-pidlitkovomu-vici
  - path: scho-take-masturbacia-i-chy-ce-normalno
relatedSidebarMobilePosition: 4
relatedSidebarMobileTitle: "Цікаве для тебе"
related_bottom:
  - path: persha-masturbacia-pershyy-sex-porno
  - path: scho-take-hormony-testosteron-estrogen
  - path: mif-pro-divochu-plivu-shco-take-tsnota
  - path: pershyy-potsilunok-yak-pravylno-tsiluvatysya
publishTime: '2018-10-31T17:51:30+02:00'
metaKeywords: >-
  сексуальна освіта, сексуальна освіта вперше, як вибрати презерватив, как
  выбрать презерватив, сексуальна освіта для підлітків, сексуальна освіта в
  україні, сексуальна освіта в школах, сексуальное образование, секс
  образование, сексуальное образование вперше, презерватив, презервативи,
  гандон, гандони, кондом, кондоми, контрацепція, не завагітніти, як правильно
  використовувати презерватив, міфи про презервативи, види презервативів, навіщо
  презервативи, які бувають презервативи, дюрекс, контекс, презервативы,
  гандоны, кондомы, как правильно пользоваться презервативами, виды
  презервативов, жіночий презерватив, женский презерватив, женские презервативы,
  жіночі презервативи
metaDescription: >-
  Ти знаєш, що існують спеціальні презервативи для вагінального, орального та
  анального сексу? А хто знав, що презервативи бувають жіночі? Якщо не знаєш, то
  не страшно, ми зараз швидко це виправимо. А якщо знаєш, то маєш можливість
  перевірити свої знання.
---
Ти знаєш, що існують спеціальні презервативи для вагінального, орального та анального сексу? А хто знав, що презервативи бувають жіночі? Якщо не знаєш, то не страшно, ми зараз швидко це виправимо. А якщо знаєш, то маєш можливість перевірити свої знання.

## Використовувати презервативи - це незручно

Давай спершу розвіємо кілька найбільш розповсюджених міфів про секс з презервативами:

* **Два надійніше!** Міф побудований на теорії ймовірності, і стверджує, що для захисту від тріснутого презерватива слід одягати одразу два презервативи, бо коли один порветься, то інший підстрахує і не дозволить сперматозоїдам чи бактеріям атакувати слизову оболонку іншої людини. Проте, насправді, ймовірність того, що презерватив трісне, лише збільшується, якщо їх буде два (бо збільшується тертя між презервативами). Така ж ситуація і з застосуванням жіночого та чоловічого презерватива одночасно. Два НЕ надійніше.
* **Можна і без, я встигну витягнути!** Дехто вважає, що можна і не користуватися презервативами, бо вони чудово контролюють себе і встигнуть дістати член до сім’явиверження. Але завагітніти можна і від передсім’яної рідини, яка може виділятися несвідомо під час сексу, тому переривання є ненадійним методом контрацепції. За даними [Planned Parenthood](https://www.plannedparenthood.org/learn/birth-control/withdrawal-pull-out-method), він є ефективним лише в 78% випадків (це дуже мало, порівняно з іншими видами контрацепції).  Окрім того, такий спосіб не захищає від захворювань, що передаються статевим шляхом. Для убезпечення себе від них обов’язково треба користуватися презервативами, бо часто це є єдиним методом, який може врятувати життя та здоров’я (твоє або партнера/ки).
* **Займатися сексом з презервативом – це як **[цілуватися](https://vpershe.com/articles/pershyy-potsilunok-yak-pravylno-tsiluvatysya)** у протигазі!** Насправді презервативи досить тонкі (набагато тонші за гуму на протигазах) Окрім цього, матеріал презервативів дозволяє їм щільно облягати член, не створюючи при цьому дискомфорту. Якщо якісь презервативи здаються тобі незручними, просто спробуй іншого виробника - вони всі дуже різні і відчуття від сексу з використанням різних презервативів будуть відрізнятися. 
* **Презервативи не потрібні здоровим!** По-перше, [здоров’я](https://vpershe.com/articles/chomu-pro-seks-i-vil-treba-hovoryty-vgolos) – це дуже відносне поняття. А по-друге, презервативи потрібні всім. Багато хвороб протікають безсимптомно, але при цьому можуть активно передаватися через секс. Навіть якщо ти вчора отримав/ла результати всіх своїх аналізів і переконалася/вся, що все гаразд, ти не знаєш, якою є ситуація у твого/єї партнера/ки.

## Якими бувають презервативи?

Вони бувають жіночі та чоловічі. Хоча жіночі поки що не є розповсюдженими через особливості у застосуванні. Чоловічі презервативи добре відомі - вони одягаються на ерегований член безпосередньо перед його введенням. Вони можуть використовуватися для будь-якого виду сексу. Жіночі презервативи (фемідом) (хоча, ними можуть користуватися не лише жінки, а всі, хто займається проникаючим сексом) використовуються лише у вагінальному та анальному сексі і вводяться у вагіну незалежно від ерегованості члена. Вони можуть залишатися всередині до 10-ти годин, тому такий презерватив можна «одягнути» за декілька годин до сексу, а не безпосередньо перед початком. Фемідом так само надійно захищає від небажаної вагітності та запобігає передачі хвороб, як і звичні для нас чоловічі презервативи.

Маючи такі переваги, жіночі презервативи все ж не набули такої популярності як чоловічі. Через недостатню популярність, різноманітність жіночих презервативів набагато менша, ніж чоловічих, багато моделей все ще розробляються.

## З чого зроблені презервативи?

Як жіночі так і чоловічі презервативи відрізняються за матеріалом, з якого зроблені. Це може бути латекс, поліуретан чи мембрани тваринного походження. Найпопулярнішими є латексні презервативи. Поліуретанові презервативи найчастіше використовуються тоді, коли хтось з партнерів має алергію на латекс. Вони однаково добре перешкоджають небажаній вагітності та передачі хвороб, а ще є менш вибагливими у зберіганні, ніж латексні. Презервативи з матеріалів тваринного походження можуть захистити лише від вагітності. Проте їхнє використання зустрічається рідко, адже звичайні латексні чи поліуретанові презервативи є легкодоступні і безпечніші у використанні.

## Як вибрати презерватив за розміром та формою?

За розміром чоловічі презервативи [бувають](https://www.verywellhealth.com/what-condom-size-do-i-need-906651) малі (ширина 4,45 см, довжина 17 см), звичайні (5,08 см х 18,4-19 см), великі (5,38 см х 20,07 см) та дуже великі (5,72 см х 20,57 см). Жіночі презервативи переважно одного розміру (8х18 см).

Чоловічі презервативи можуть відрізнятися за формою. Вони можуть бути ребристі, з крупними чи дрібними крапками, вусиками, класичні чи анатомічні. Окрім цього, існують ще рідкі презервативи – це латекс у формі спрею, який треба нанести на ерегований член та зачекати декілька хвилин до повного застигання. Такі презервативи не надто надійні та зручні у використанні, а їхня ефективність ще перевіряється. Жіночі презервативи мають в рази менше різноманіття за формою, адже єдині перевірені та допущені до продажу презервативи мають однакову циліндричну форму. Усі решта варіантів знаходяться на стадії розробки.

Товщина у презервативів теж може бути різна: тонкі (0,04 мм), звичайні (0,05-0,06 мм), товсті (0,07 – 0,1 мм). Зазвичай за товщиною відрізняються презервативи для різних видів сексу. Для орального – це тонкі, додатково вони можуть бути з різними запахами та смаками. Для анального використовують товсті. Для вагінального можна застосовувати будь-яку товщину.

Окрім матеріалу та форми, презервативи відрізняються типами змазок. Це можуть бути ароматні, стимулюючі, сперміцидні (з речовиною, що руйнує сперматозоїди. Щоправдв, нещодавні дослідження довели, що сперміциди не лише зменшують довжину життя презерватива, а й можуть підвищити ризик передачі ВІЛ) чи звичайні, для більшого задоволення, комфорту та безпеки. 

За умови правильного використання презервативи гарантують надійний захист від небажаної вагітності та хвороб, які передаються статевим шляхом. Уважно ознайомлюйся з інструкцією на упаковці та консультуйся з лікарем/кою, бо жоден метод контрацепції не може гарантувати 100% захисту.

## А буває таке, що презервативи не працюють?

Презервативи можуть погано захищати від вагітності та хвороб лише у двох випадках: 1) коли вони неякісно виготовлені (це або брак виробництва, або презервативи, які створені для розваги, вони світяться у темряві чи мають очі та вуса), 2) коли вони неправильно зберігаються. З першим випадком ми нічого зробити не зможемо, а от друге майже повністю залежить від нас. Неправильне використання та зберігання презервативів лише зменшує їхню ефективність.

## Основні НЕ презервативів:

* Не носити без оригінальної упаковки. Картонна коробка захищає презервативи від механічних пошкоджень ключами, копійками, іншими предметами, які можуть знаходитися у сумці чи кишені.
* Не носити у гаманці, кишенях, сумках разом з ключами, копійками та іншими предметами, які можуть зашкодити цілісності презерватива. Навіть у окремій кишені гаманця зберігати презервативи не слід, бо температура там дещо вища, ніж ззовні, при діставанні відбувається різкий перепад температури і презерватив може зіпсуватися.
* Не відкривати ножицями, зубами чи нігтями. Причина така ж сама, як у першому НЕ – презервативи тонкі, навіть мінімальне механічне пошкодження (яке неможливо зауважити неозброєним оком) може різко знизити їхню ефективність.
* Не використовувати повторно. Презерватив – це одноразовий продукт, його категорично заборонено використовувати ще раз, навіть після миття.
* Не використовувати після завершення терміну зберігання. Після цього терміну презервативи не зможуть забезпечити надійний захист навіть при дотриманні всіх інших правил використання. При покупці презервативів слід перевіряти дату виготовлення. Тут як з молочними продуктами, чим свіжіше, тим краще.

- - -

Завжди мати при собі презервативи (в оригінальній упаковці) – значить турбуватися про своє здоров’я та життя, бо ці 0,06 мм латексу реально можуть запобігти багатьом хворобам. Дехто говорить, що не користується презервативами, бо це дорого. По-перше, їхня ціна не зрівняється з ціною життя, а по-друге, лікування буде ще дорожче. У випадку з вагітністю те саме – презервативи однозначно дешевші за підгузки. Бережіть себе, бо ніхто цього не зможе зробити краще за вас самих.

- - -

Джерела: https://www.durex.ua/

http://safeconnection.org/

https://www.plannedparenthood.org/learn/birth-control/condom

http://www.who.int/mediacentre/news/notes/release55/en/

https://www.verywellhealth.com/what-condom-size-do-i-need-906651

- - -

Авторка тексту: Ольга Авраменко, практикуюча психологиня

Автор ілюстрації: [Євгеній Якшин](https://www.instagram.com/ev.yakshin/)
