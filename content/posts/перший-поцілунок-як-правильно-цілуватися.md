---
contentType: post
category: relationships
path: pershyy-potsilunok-yak-pravylno-tsiluvatysya
title: 'Перший поцілунок: як правильно цілуватися'
subtitle: >-
  Розказуємо про те, як зрозуміти, чи хочеш цілуватися, з ким варто цілуватися
  перший раз, і як робити це правильно
image: /assets/uploads/pocilunok-andrieieva.jpg
image_alt: >-
  Дівчина не знає, як правильно цілуватися перший раз, тому вчиться цілуватися
  на помідорах
tags:
  - стосунки
  - поцілунок
  - пубертат
relatedSidebarMobilePosition: 4
relatedSidebarMobileTitle: "Цікаве для тебе"
publishTime: '2018-09-10T19:57:12+03:00'
metaKeywords: >-
  перший поцілунок, як правильно цілуватися, як навчитися цілуватися, як
  цілуватися, поцілунок з язиком, французький поцілунок, як цілуватися з язиком,
  види поцілунків, перші поцілунки, з ким цілуватися вперше, як цілуватися
  вперше, чи правильно я цілуюсь, первый поцелуй, как правильно целоваться, как
  научиться целоваться, как целоваться с языком, поцілунок в засос, как надо
  целоваться
metaDescription: >-
  Коли мова йде про дотики, досить легко зрозуміти, що саме тобі подобається,
  експериментуючи наодинці. З поцілуями складніше, бо поцілувати саму або самого
  себе досить важко, а тому навчитися цілуватися і зрозуміти, як правильно
  цілуватися, наодинці не вийде. Але помідори для цього використовувати
  необов’язково - просто зберігай спокій, питай згоди та експериментуй!
---
Коли мені було чотирнадцять, я дуже хвилювалась через перший поцілунок. Моя найближча подруга вже цілувалась з хлопцем, а я ніколи! Як то буде? Де я зустріну людину, яку в мене виникне бажання поцілувати? Як зрозуміти, чи я взагалі хочу цілуватися? Як правильно цілуватися? Як навчитися цілуватися? Треба цілуватися з язиком чи без? 

Подруги закочували очі та казали, що все трапиться саме собою. Інші переконували, що цілуватися огидно, але треба потерпіти заради кохання. В дитинстві на мене велике враження справила сцена із фільму “Американка”, де один хлопець надкусив помідор, висмоктав з нього сік і сказав іншому - ось, так треба цілуватися. Я не розуміла: мені що ОЦЕ має бути приємно?! 

Зараз мені майже двадцять вісім, і знаю, що терпіти щось неприємне «заради кохання» не треба. Я розумію, що про поцілунки, як і про інші тілесні взаємодії, треба домовлятися і розмовляти, а помідори їх зовсім не стосуються (до речі, як і метелики у животі)

## Як зрозуміти, чи хочеш ти з кимось цілуватися?

Справа в тому, що на це питання взагалі неможливо відповісти. Бажання цілуватися (як, власне, й усі інші бажання) виникає і зникає в залежності від обставин, людей навколо, власного настрою, рівня різних гормонів (про них читай [тут](https://vpershe.com/articles/scho-take-hormony-testosteron-estrogen)), тощо. Тому це навряд чи можна вирішити завчасно. Коли хтось запитає, чи можна тебе поцілувати, тоді і вирішуй чи хочеш цілуватися саме зараз, саме тут і саме з цією людиною. Але пам’ятай, що маєш право зупинитися будь-коли, і що те, що ти хотів/ла цілуватися вчора, зовсім не означає, що ти повинен/нна хотіти цього зараз. Так само, те, що хтось цілувався з тобою минулого тижня, не означає, що він або вона так само цього захочуть сьогодні. Бажання можуть змінюватися - це нормально.

Деяким людям буває важко відповісти на питання “Чи хочу я цього саме зараз?” навіть собі. Американська секс-просвітниця Елісон Мун у своїй книзі “Girl Sex 101” радить виконувати вправу від назвою “Так в моєму тілі”. Оберіть час та місце, де ви почуваєтесь комфортно, та напишіть собі лист з питань на кшталт  “Я люблю батьків?”, “Я люблю морозиво?”, “Мені подобаються фільми про супергероїв?” - просто декілька питань про звички, переконання та вподобання. Почніть відповідати на них в голос, ніби ви з кимось розмовляєте. Після кожної відповіді прислухайтесь до себе -  що саме ви відповіли і як? Нейтральне “так”? “Так, звичайно!”? “Ні”? А може, “ні, нізащо!!”

Як ви почуваєте себе коли кажете “так” або “ні”? Що відбувається з вашим тілом? Може ви відчуваєте тепло, або навпаки, мурашки бігають? Після питань спробуйте себе легесенько вщипнути, і прислухайтесь до тіла. Потім погладьте себе по обличчю і знов прислухайтесь до себе. Експериментуючи таким чином ви навчитесь розрізняти свої бажання і розуміти, про що вам кажуть сигнали вашого тіла.

Можливо, тобі зовсім не хочеться цілуватися. Це нормально! Ніхто не має цілуватися, якщо не хоче. 

## З ким варто цілуватися вперше?

Романтичні стереотипи кажуть нам, що перший поцілунок обов’язково має трапитись разом із Справжнім Коханням. Дурниці. Цілуватися має сенс з тим, з ким ти хочеш цілуватися, кому достатньо довіряєш, хто дбає про тебе і про твій комфорт, і з ким тобі не соромно буде порозмовляти про свої відчуття після першого поцілунку. Так, це може бути людина з якою ти перебуваєш у романтичних стосунках. А може бути і ліпший друг чи подруга. Головне, щоб ви обидвоє хотіли цілуватися.

А ось з ким цілуватися не треба так це з людьми, які намагаються щось довести поцілунками (кохання або свою дорослість), з людьми які не чують твоє “ні”, з людьми, в яких ти не маєш певності і не знаєш, чи вони зупиняться, якщо тобі щось буде не подобатися.   

## Як правильно цілуватися?

Якщо ти хочеш когось поцілувати, спитай цю людину, чи хоче він або вона цілуватися. А після поцілунку спитай, чи все було гаразд, чи сподобалось, чи є щось, що можна було зробити краще ;) В нашому суспільстві існує міф, що питання та обговорення поцілунків, дотиків і сексу руйнують романтику. Це не так! Турбота про почуття партнера/ки та готовність обговорювати стосунки - це дуже романтично. Всі люди різні і нам усім подобається різне -  тому про це важливо говорити. 

Не треба хапати партнер/ку і засовувати ій або йому язик у рота, як в кіно. Почніть з легких дотиків губами до губ, торкніться язиком, подивіться один одному в очі і спитайте “тобі подобається?” І якщо почуєте “так” - продовжуйте. 

Якщо тобі незручно або не подобається те, що відбувається - не соромся зупинитися. Якщо ти цілуєшся з кимось і не відчуваєш, що партнер/ка сповнена ентузіазму так само як і ти - зупинися і спитай, чи все гаразд. 

Коли мова йде про дотики, досить легко зрозуміти, що саме тобі подобається, експериментуючи наодинці. З поцілуями складніше, бо поцілувати саму або самого себе досить важко, а тому навчитися цілуватися і зрозуміти, як правильно цілуватися, наодинці не вийде. Але помідори для цього використовувати необов’язково - просто зберігай спокій, питай згоди та експериментуй!

Авторка тексту та ілюстрації: Дар'я Андрєєва
