---
contentType: post
category: body
path: yak-obraty-prokladky-tampony-menstrualni-chashi
title: 'Як вибрати - прокладки, тампони чи менструальна чаша'
subtitle: >-
  Чим відрізняються тампони, прокладки та менструальні чаші, які їхні недоліки
  та переваги, та як правильно вибрати щось для себе 
image: /assets/uploads/pad-article.jpg
image_alt: 'Прокладки, тампони, менструальна чаша - як вибрати те, що підходить тобі'
tags:
  - тіло
  - місячні
  - статті
  - пубертат
relatedSidebarMobilePosition: 4
relatedSidebarMobileTitle: "Цікаве для тебе"
publishTime: '2018-09-01T23:28:18+03:00'
metaKeywords: >-
  прокладки, тампони, менструальна чаша, як вводити тампон, як ввести тампон,
  прокладки з крильцями, прокладки переваги недоліки, тампони переваги недоліки,
  менструальна чаша переваги недоліки, як вибрати менструальну чашу, як вибрати
  прокладки, як вибрати тампони, тампони котекс, тампон як дістати, тампон
  застряг, прокладки протікають, тампони протікають, тампоны, менструальная
  чаша, как выбрать менструальную чашу, как выбрать тампон, тампон лишит
  девственности, тампон позбавить цноти, цнота тампон, тампон порвать плеву,
  тампон дівоча пліва, как достать тампон, как ввести тампон, как пользоваться
  тампоном, как пользоваться менструальной чашей, что такое меснтруальная чаша,
  що таке менструальна чаша, місячні, месячные, первые месячные, перші місячні
metaDescription: >-
  Як вибрати мід прокладками, тампонами і менструальною чашою? Тампони, що
  позбавляють цноти, магічні прокладки з крильцями, що ніколи не протікають, а
  ще страшні та бридкі менструальні чаші (про які навіть ніхто не говорить!) -
  все це ми бачимо в інтернеті, фільмах та телевізійній рекламі. Проте що з
  цього міфи, а що правда? Якими є переваги і недоліки прокладок, тампонів та
  менструальних чаш?
---
_Як вибрати між прокладками, тампонами і менструальною чашою? Тампони, що позбавляють цноти, магічні прокладки з крильцями, що ніколи не протікають, а ще страшні та бридкі менструальні чаші (про які навіть ніхто не говорить!) - все це ми бачимо в інтернеті, фільмах та телевізійній рекламі. Проте що з цього міфи, а що правда? Якими є переваги і недоліки прокладок, тампонів та менструальних чаш?_

Зрозуміло, що під час [перших місячних](https://vpershe.com/articles/misiachni) ми часто користуємося тими гігієнічними засобами для менструації (пропонуємо називати їх “інструменти”, бо це громіздке словосполучення просто може взірвати мозок! - ред.), які є у нас вдома, чи які дала нам мама, сестра або подруга. Навряд чи в момент перших місячних ти почнеш глибоко аналізувати переваги та недоліки різних інструментів (хоча було б класно!). Часто ми робимо цей вибір у більш свідомому віці, але надто довге використання інструментів, що нам не підходять, може нашкодити нашому здоров’ю. Проте, немає чого боятися - ми зараз все пояснимо!

![прокладки: переваги та недоліки](/assets/uploads/pads-smaller.jpg)

## 

## Прокладки

Поки прокладки залишаються найпопулярнішим інструментом для місячних, тому що їх найпростіше використовувати. Сьогодні існує просто неймовірна кількість видів прокладок. Обирати їх варто, звертаючи увагу на інтенсивність твоїх виділень, та на наявність в тебе алергій - прокладки часто бувають з ароматизаторами, що можуть виступати збудниками подразнення у алергиків. Зазвичай, прокладки діляться на три категорії, відповідно до кількості виділень, яку вони можуть поглинути: Normal, Super, Super + (night). 

Ще важлива ремарка: менструальні виділення — це дуже сприятливе середовище для розмноження різних інфекцій та бактерій, що можуть легко проникнути в організм, якщо не дотримуватися правил гігієни. Тому є кілька непорушних правил користування прокладками, про які треба пам’ятати:

* Міняти не рідше, ніж кожні 3-4 години.
* Міняти трусики не рідше двох разів на добу, але бажано при кожній зміні прокладок.
* При кожній зміні прокладок бажано підмиватися - теплою водою, в напрямку «спереду назад», від лобка до анального отвору, і обов’язково чистими руками
* Зміна прокладки обов'язкова після кожного випорожнення

Багато жінок, на жаль, нехтують цими правилами.  Деякі з нас також забивали на них в минулому - до добра це не довело. Нехтування власною гігієною може призвести до розвитку різних вагінальних захворювань, наприклад, до молочниці - не найприємнішого грибкового захворювання сечостатевої системи.

**Переваги гігієнічних прокладок (при правильному використанні):**

* Запобігають протіканню, бо мають крильця
* Їх легко купити в будь-якому магазині
* Легко контролювати кількість виділень
* Зазвичай, зі зміною прокладок не виникає проблем

**Недоліки гігієнічних прокладок:**

* Треба дуже часто змінювати
* Викликають пітливість, яка часто призводить до подразнення шкіри (особливо після епіляції зони бікіні)
* Не можна використовувати, коли хочеш поплавати в басейні або водоймі.
* Можливе виникнення алергічної реакції на матеріал, з якого виготовлені прокладки, або на ароматизатор.
* Можуть викликати почуття дискомфорту, особливо коли починаєш користуватися ними вперше
* Досить висока ціна
* Забруднюють довкілля, тому що важко утилізуються 

![Тампони: переваги та недоліки](/assets/uploads/tampons-smaller.jpg)

## Тампони

Про використання тампонів ходить купа неправдивих історії, особливо шкільними коридорами. Більшість з них побудовані на міфах та здогадках.  Зараз ми з ними усіма розберемось, щоб ви точно знали, що тампони можуть, а чого - ні.

**Міф №1: Тампоном можна позбавити себе цноти**

Дехто думає, що дівчатам, які ще не займалися сексом, не можна користуватися тампонами, бо вони можуть позбавити їх цноти. Існує думка, що тампоном можна розірвати дівочу пліву ([гімен](https://youngwomenshealth.org/2013/07/10/hymens/) - тонкий шар епітелію, що обрамляє вхід до вагіни. Найчастіше має форму напівмісяця). Але це неправда. Справа в тому, що гімен має в собі природний отвір, через який проходять вагінальні виділення і менструальна кров. У період статевого дозрівання він стає особливо еластичним, а тому легко і безболісно тягнеться. Тому дівчата-підлітки можуть спокійно вводити і виводити тампон зі своєї піхви. Перші використання тампонів можуть бути не дуже приємними - очевидно, це нові відчуття для твого тіла. Щоб мінімізувати або взагалі уникнути болю, обирай тампони найменшого розміру - їх має вистачити, якщо в тебе не дуже інтенсивні виділення.

**Міф №2: Тампон може загубитись в тобі, шнурок відірветься - і ти ніколи не зможеш його звідти дістати**

Часто шнурок, що прикріплений до тампона, є «основою» самого тампона. До того, як спресувати тампон, шнур обмотують навколо основи і міцно закріплюють. Тому ймовірність що він обірветься дуже низька. Навіть найменшому тампону загубитись всередиі фізично неможливо. Йому не вдасться зісковзнути в матку, так як отвір шийки занадто малий. Але для комфортного розміщення у піхві дуже важливо правильно встановлювати тампон: кінець шнурка повинен бути назовні. Для цього тобі варто ретельно вивчити інструкцію до тампонів. 

Якщо ж у тебе дійсно виникають труднощі з тим, щоб дістати тампон з вагіни - не соромся і не бійся. Просто звернися до гінеколога -  він/вона тобі допоможе

**Міф №3: Щоденне використання тампонів небезпечне для здоров'я**

Ще кажуть, що тампони можуть блокувати виділення менструальної крові. Але це не так. Коли тампон повністю наповнюється, кров починає протікати крізь нього або обтікати його зовні (але цього ліпше не допускати і вчасно міняти тампон). Тому, правильно розташований тампон не перешкоджає менструальним виділенням. Проте тампони не варто використовувати більше кількох годин, адже вони є прекрасним місцем для розвитку бактерій, що в майбутньому можуть призвести до неприємних вагінальних реакцій.

Є ще одна дуже рідкісна, але досить неприємна проблема - у деяких жінок, які використовують тампон занадто довго, і в той самий час вживають алкоголь, може виникнути синдром токсичного шоку (СТШ). Це дуже рідкісне захворювання. Використання тампонів не є першопричиною появи цього синдрому. Справа в тому, що тампон - ідеальне місце для розмноження бактерій, зокрема, золотистого стафілококу. Саме продукти його життєдіяльності можуть викликати СТШ. Чутливість до бактерії золотистого стафілококу може змінюватися в залежності від фази менструального циклу і змін імунітету. Імунний статус людини є критичним чинником для розвитку СТШ. [Симптомами](https://youngwomenshealth.org/2012/09/27/tampons/) цього синдрому можуть бути різке підвищення температури, кволість, нудота, появи висипів схожих на сонячні опіки та діарея. Ймовірність того, що ти колись відчуєш на собі, що таке СТШ - дуже маленька. Проте, щоб убезпечити себе від цього, запевнись, що миєш руки перед тим, як міняєш тампон, а також що змінюєш його кожні 4-6 годин. Але якщо в тебе є сумніви, чи варто використовувати тампони і наскільки це безпечно, порадься з гінекологом.

**Переваги тампонів:**

* Можна спокійно купатися в басейні або водоймі
* Компактність
* Можна придбати майже всюди
* При правильному встановленні, відсутність дискомфорту при використанні

**Недоліки тампонів:**

* Треба чітко стежити за кількістю годин, що тампон провів всередині тебе - не більше 6 годин
* При неправильному використанні, існує ризик занесення інфекції
* Щоб навчитися правильно вводити тампон треба прочитати інструкцію і “набити руку”
* Можуть викликати сухість піхви (у деяких дівчат з чутливою слизовою є ризик виникнення молочниці)
* Висока вартість
* Забруднюють довколишнє середовище, адже дуже довго розкладаються

![Менструальна чаша - переваги і недоліки](/assets/uploads/menstr-cup.jpg)

## Менструальні чаші

[Менструальні чаші](https://youngwomenshealth.org/2013/03/28/period-products/) бувають як одноразовими, так і багаторазовими. Чаша, має форму перевернутого дзвону - після введення та правильного розташування чаші у вагіні, в неї збирається менструальна кров, а її пружні стінки не дають виділенням виходити назовні. Вони виготовляються з медичного силікону - гіпоалергенного матеріалу, що використовується в медичних цілях (хоча для виготовлення деяких марок менструальних чаш використовують резину, тому якщо маєш алергію на латекс, звертай увагу на матеріал!). 

Під час вибору чаші варто звернути увагу на її розмір - вони є індивідуальними у кожного виробника, проте зазвичай діляться на 2-4 види. Зазвичай, жінкам, що не народжували та є молодшими за 45 років, рекомендують використовувати менший розмір чаші. Але при виборі чаші окрім віку та попередньої вагітності варто також враховувати середній об’єм менструальних виділень. Якщо тобі поки що складно зрозуміти, яким є твій середній об’єм - проконсультуйся з гінекологом або довіреною особою. Зазвичай, дівчатам-підліткам рекомендують використовувати найменший розмір.

Перед використанням чашу треба продезинфікувати - наприклад, якщо чаша з силікону, прокип'ятити у воді з додаванням столової соди. Частоту зміни чаші, варто розрахувати від її заповненості. При нерясній менструації чаша може перебувати всередині близько 10-12 годин. Якщо ти маєш більш рясні виділення - міняй чашу 3-4 рази на день. Але обов’язково з чистими руками! 

_Цнота і менструальні чаші_

Однозначно дати відповідь на це питання складно, тому що кожен організм різний, еластичні властивості тканин кожної людини різні, об’єм піхви в кожної жінки різний. Тут варто звертати увагу на індивідуальні особливості кожної та особистий комфорт - варто порадитися з гінекологом. 

**Переваги менструальних чаш:**

* Можливість багаторазового використання (при правильному використання та зберіганні однією чашею можна користуватися до 10 років).
* Мінімальна ймовірність алергічних реакцій - через особливість матеріалу, з якого вони виготовляються, чаші підходять майже всім жінкам.
* Здатність вбирати велику кількість виділень.
* Не потребують частої зміни.
* Компактна - її легко зберігати
* Через можливість багаторазового використання вона є набагато вигіднішою купівлею, ніж тампони та прокладки
* Не забруднює навколишнє середовище

**Недоліки менструальних чаш:**

* Потрібні навички для правильного введення - але все приходить з практикою!
* Не так зручно змінювати, як прокладки чи тампони, адже при зміні її треба очищувати від крові
* Деякі чаші виробляються з резини, а тому можуть викликати алергічні реакції в тих, хто має алергію на латекс
* Не всі дівчата, що ще не займалися сексом, можуть використовувати чаші через дискомфорт під час введення
* Є ймовірність протікання, але це залежить від фізіологічної будови вагіни

- - -

Всі інструменти мають свої переваги та недоліки. Тому для вибору між прокладками, тампонами та менструальними чашами звертай увагу на особистий комфорт і здоров'я, а також обов’язково дослухайся до рекомендацій свого гінеколога. Якщо не маєш під рукою спеціаліста, якому можна довіряти - звертайся до нас через жовту форму, ми підкажемо :)

Джерела: youngwomenshealth.org\
Інтерв'ю з гінекологинею, аспіранткою кафедри акушерства, гінекології та перинатології ФПДО Львівського медичного університету Оксаною Ошуркевич

Авторка тексту: Анна Савчинська\
Авторка ілюстрацій: [Світлана Дьяченко](https://www.instagram.com/whereismymint/)
