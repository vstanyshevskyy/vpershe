---
contentType: post
category: body
path: scho-take-pms
title: ПМС - що це?
subtitle: >-
  Передменструальний синдром: пояснюємо що це, які його симптоми, і що з ним
  робити
image: /assets/uploads/пмсmain.jpg
image_alt: >-
  Дівчина трохи насуплена, бо ПМС це деколи справжня проблема, але вона знає, що
  переможе
tags:
  - тіло
  - місячні
  - пубертат
  - стаття
relatedSidebarMobilePosition: 4
relatedSidebarMobileTitle: "Цікаве для тебе"
publishTime: '2018-09-08T20:14:33+03:00'
metaKeywords: >-
  пмс, пмс це, пмс симптоми, передменструальний синдром, що таке пмс, пмс это,
  пмс что это, пмс симптомы, передменструальный синдром, что такое пмс, плохое
  настроение перед месячными, у меня пмс
metaDescription: >-
  Ще коли я навчалася у школі пам’ятаю, як хлопці часом цькували дівчат, які
  дратувалися чи нервували: “У тебе що місячні?”. Насправді перепади настрою у
  дівчат найчастіше відбуваються не під час місячних, а за 7-14 днів до їх
  початку, і спричиняються передменструальним синдромом (ПМС).
---
_Ще коли я навчалася у школі пам’ятаю, як хлопці часом цькували дівчат, які дратувалися чи нервували: “У тебе що місячні?”. Насправді перепади настрою у дівчат найчастіше відбуваються не під час місячних, а за 7-14 днів до їх початку (у кінці лутеальної фази. Більше про фази менструального циклу _[тут](https://vpershe.com/articles/misiachni)), _і спричиняються передменструальним синдромом (ПМС). Що таке ПМС, які його симптоми, що його викликає та що з ним робити - розкажемо в цьому тексті._

## ПМС - це що?

Передменструальний синдром - сукупність симптомів, що виникають у жінки за 7-14 днів до місячних. Це може бути рясне акне, зміни настрою чи апетиту, біль в грудях, сонливість та багато інших симптомів (про них ми поговоримо нижче). Не всі жінки переживають цей синдром. Лише близько 42% з них відчувають вплив ПМС регулярно, проте кожна проходить через це хоча б раз у житті. 
ПМС, найчастіше, закінчується в той день, коли у жінки починаються перші виділення менструальної крові. До того ж, цей синдром зникає разом з місячними - наприклад, під час вагітності або після настання менопаузи.

## Які симптоми ПМС?

Симптоми ПМС поділяють на _емоційні, фізичні_ та _поведінкові_. 

Найбільш поширеними _емоційними симптомами_ називають депресивний стан, надчутливе ставлення до зовнішніх подразників, дратівливість, плач без причини, стан напруження та перепади настрою між сумом та гнівом; 

_фізичними_ - біль та здуття у животі, втомленість, поява акне, біль у грудях при торканні, акне та короткотермінове збільшення ваги; 

_поведінковими_ - тягу до солоного/солодкого/жирного чи пустих вуглеводів, неможливість сконцентруватися на чомусь, забудькуватість, асоціальну поведінку та знижену мотивацію.

## Чому в мене ПМС?

Точні причини ПМС наукою ще не встановлені, проте є кілька припущень. Головне з них - це те, що у цей період гормони у тілі жінки дуже нестабільні, їх рівні постійно “стрибають”. Рівні [естрогену і прогестерону](https://vpershe.com/articles/scho-take-hormony-testosteron-estrogen) то підвищуються, то знижуються, а ще і гормон стресу, кортизол, починає нагадувати про своє існування. 
\
Також посилення симптомів ПМС може статися через нестачу вітамінів, а також вживання алкоголю, кофеїну та солоної їжі.

## Як позбутися ПМС?

Зовсім позбутися ПМС неможливо, але полегшити прояви його симптомів можна, якщо виконувати кілька правил:

**1. Їж частіше та маленькими порціями**

Однією з причин ПМС називають низький чи нестабільний рівень цукру в крові, саме він впливає на перепади настрою. Для того, щоб цей показник був на одному рівні протягом дня, потрібно їсти частіше і маленькими порціями - тоді всі потрібні речовини будуть всмоктуватися у кров поступово.

**2. Надавай перевагу здоровому харчуванню**

Твій раціон має складатися з продуктів, що містять багато протеїну та клітковини, а також свіжих овочів та фруктів. Таким чином ти зможеш мінімізувати здуття та отримати додатковий заряд енергії.

**3. Відмовся від (або зменш споживання) соленого, солодкого та мучного на час ПМС**

Під час ПМС рідина довше затримується у організмі, тому і виникає відчуття переповненості, здутості і може з’явитися надлишкова вага. Стежачи за кількістю солі у своїй їжі, ти можеш допомогти організму ефективніше виводити воду, адже сіль затримує її. 

Цукор та продукти, що містять глютен, впливають на те, як твоя працює твоя печінка, а її робота, у свою чергу, впливає на гормональний баланс. Тому краще на цей час зменшити кількість круасанів з шоколадом і всяких інших смаколиків у своєму раціоні (ми знаємо, це складно, але спробуй зробити це всього лиш на кілька днів!)

**4. Відмовся від (або зменш вживання) куріння, алкоголю та кофеїну**

Нікотин, алкоголь та кофеїн - це не тільки шкідливі речовини, що викликають не менш шкідливі залежності, а ще й штуки, які призводять до посилення симптомів ПМС. Деякі дослідження показують, що кофеїн та нікотин підвищують дратівливість під час ПМС. А алкоголь призводить до зневоднення організму.

**5. Пий більше води**

Здається дивним, що для того,щоб у організмі затримувалося менше води варто більше пити. Насправді ж питна вода через сечовипускання вимиває воду, яка вирішила затриматися в організмі.

**6. Налягай на спорт**

Смішно, але факт - додаткові заняття спортом мають допомогти тобі подолати неприємні симптоми ПМС! Фізичні вправи підвищують природні рівні ендорфінів, гормонів щастя, а вони звісно вплинуть на твій настрій. Окрім цього, спорт також допоможе вивести зайву рідину з організму через піт.

**7. Простеж кількість вітамінів та мікроелементів в своєму організмі**

Кілька досліджень показують, що під час ПМС організму не вистачає кальцію, магнію та жирної кислоти омега-3. Спробуй додати ці мікроелементи до свого раціону і твоє самопочуття може покращитися. Також непоганою ідеєю може бути прийняття пробіотиків (добавки, що містять живі мікрокультури, котрі збільшують кількість корисних бактерій у кишковій флорі) - наприклад, кефіру. Вони допомагають зі здуттям.

**8. Спробуй уникати стресових ситуацій**

Будь-який додатковий стрес (у школі чи вдома) тільки погіршує симптоми ПМС. Тому дозволь собі розслабитися - прийми гарячу ванну, випий трав’яного чаю, позаймайся йогою і нехай весь світ зачекає :)

Як ти певно уже зрозуміла - зазвичай найкращий метод боротьби з ПМС - це постійний, щоденний догляд за своїм здоров’ям. Дотримуйся цих простих правил і можливо неприємні симптоми зникнуть або хоча б стануть меншими. 

Проте в особливо складних випадках ПМС, які називають передменструальним дисфоричним розладом (ПМДР), цих кроків може бути недостатньо - тоді ліпше звернутися до лікаря. Лікар мусить простежити як мінімум за двома твоїми циклами,щоб зрозуміти, у які дні розпочинаються симптоми і чи не є вони ознакою якогось іншого розладу, адже кожен організм має індивідуальні особливості. 

ПМС - це не обов’язкова частина твого менструального циклу. Тож якщо ти відчуваєш дискомфорт від симптомів ПМС, який перешкоджає нормальному життю у цей час - краще обстежитися у лікаря. Він/вона допоможе зрозуміти тобі, як позбутися неприємних симптомів та пояснить, чому саме в тебе виникає ПМС.

_Джерела:_ Brahmbhatt, Shruti, et al. "A prospective survey study on premenstrual syndrome in young and middle aged women with an emphasis on its management." International journal of research in medical sciences 1.2 (2017): 69-72.

[www.womenshealth.gov/publications/our-publications/fact-sheet/premenstrual-syndrome.html](https://web.archive.org/web/20150628073755/http://www.womenshealth.gov/publications/our-publications/fact-sheet/premenstrual-syndrome.html)

Авторка тексту: Юлія Ковальчук

Авторка ілюстрації: [Світлана Дьяченко](https://www.instagram.com/whereismymint/)
