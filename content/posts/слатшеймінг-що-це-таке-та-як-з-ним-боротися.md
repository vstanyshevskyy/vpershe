---
contentType: post
category: relationships
path: slutshaming
title: 'Слатшеймінг: що це таке та як з ним боротися?'
subtitle: ' '
image: /assets/uploads/tumblr_on4i484FoA1v9glkwo1_1280.jpg
image_alt: що таке слатшеймінг
tags:
  - стосунки
related_sidebar:
  - path: mene-nazyvaly-shlyondroyu-slutshaming-v-shkoli
related_bottom:
  - path: mif-pro-divochu-plivu-shco-take-tsnota
  - path: why-we-watch-porn
publishTime: 2020-10-27T17:12:08.356Z
metaKeywords: >-
  слатшеймінг, називають шлюхою, називають шльондрою, дражняться хлопці,
  буллінг, шльондра, багато сексу, багато сексуальних партнерів це нормально,
  скільки має бути партнерів, скільки хлопців у дівчини, скільки сексу у
  дівчини, багато хлопців у дівчини, багато чоловіків у жінки, слатшейминг,
  называют шлюхой, буллинг, много секса, как понять много ли секса, сколько
  должно быть секса, сколько должно быть партнеров, сколько должно быть парней,
  сколько должно быть мужчин
metaDescription: >-
  Як би дівчина не поводилася і як би вона не вдягалася, слатшеймери завжди
  знайдуть, до чого можна причепитися. Тому треба розуміти — слатшеймінг більше
  говорить про самого «шеймера», ніж про об’єкт його засудження.
---
Чоловік, який має багато сексуальних партнерок, — мачо й альфа-самець, а жінка — шльондра, проститутка, «давалка». На жаль, такі подвійні стандарти поширені практично всюди. Критику й осуд за сексуальну поведінку чи зовнішній вигляд людини називають слатшеймінг (від англ. slut — шльондра та shaming — соромлення, публічний осуд). 

## Як працює слатшеймінг?

Майже завжди жертвами слатшеймінгу стають саме жінки. Їх критикують за дошлюбний секс, кількість сексуальних партнерів, аборти та використання контрацепції, одяг, макіяж, «занадто звабливу» ходу чи фігуру або навіть самі лише плітки про їхню сексуальну активність. 

Але найбільша проблема в тому, що, як би дівчина не поводилася і як би вона не вдягалася, слатшеймери завжди знайдуть, до чого можна причепитися. Тому треба розуміти — слатшеймінг більше говорить про самого «шеймера», ніж про об’єкт його засудження.

Слатшеймити можуть не лише чоловіки, а й жінки. Дослідники Корнуольського університету провели експеримент, де двом групам жінок дали прочитати історію про дівчину Джоан, після чого попросили оцінити її характер, керуючись отриманою інформацією. Тексти історій у двох груп відрізнялися лише одним фактом: у першому було вказано, що Джоан мала двох сексуальних партнерів, а в другому — двадцятьох. За результатами вийшло, що жінки описали Джоан із двома партнерами як більш компетентну, емоційно стабільну та теплу людину, ніж ту Джоан, яка мала їх двадцять. 

Слатшеймінг — це продукт патріархальної культури, який дуже глибоко засів у людей у головах. Раніше жінка, яку спіймали на подружній зраді або ж дошлюбному сексі, зазнавала публічного осуду. У багатьох країнах та культурах так ведеться й досі — через секс дівчата ризикують втратити репутацію, можливість створити сім’ю чи навіть власний дім. Водночас у тих самих культурах для чоловіків може бути законним чи прийнятним мати кількох дружин або коханок. Це стандартний приклад слатшеймінгу — в такій ситуації жінка не має права розпоряджатися своїм тілом та сексуальністю, адже, на думку суспільства, вони їй не належать. 

Хоча в Україні такого контролю за тілом жінки немає, прояви слатшеймінгу можна побачити всюди. За статистикою дослідницького інституту П’ю, 25% жінок ставали адресатами небажаних повідомлень сексуального змісту, а 26% отримували слатшейм онлайн. Особливо це стосується молодих жінок у віці 18—24 років. Коментарі «шльондра» під фото жінок у купальниках в Інстаграмі, шушукання про те, скільки у кого було статевих партнерів, «секс-скандали» з чиновницями чи зірками, де їх звинувачують, що вони все здобули через ліжко — все це слатшеймінг. 

Слатшеймінг — інструмент контролю над жінками. Секс — приватна справа, і чуже сексуальне життя не повинне хвилювати інших, якщо воно нікого не кривдить. Люди, котрі займаються шеймінгом, найчастіше мають інші мотиви: зруйнувати репутацію, зманіпулювати, вселити страх, показати владу чи навіть схилити до сексу. 

Наслідками слатшеймінгу для жертви можуть бути зіпсута репутація, відчуття соціальної ізоляції та втрата соціального статусу.

## Як боротися зі слатшеймінгом?

Запобігти слатшеймінгу неможливо, адже річ узагалі не в поведінці жінки, а в самому шеймері. Незалежно від вашої поведінки вас усе одно можуть осудити. Тому змінюватися потрібно не жертвам, а нападникам. 

Проте дуже важливо зупиняти слатшеймінг, коли ви помічаєте його, пояснювати кривдникам, чому їхні коментарі проблематичні, розмовляти на цю тему з друзями та близькими і пояснювати свою точку зору. А також слідкувати за чистотою власної мови та жартів. 

Старайтеся підтримувати жінок, що стають жертвами слатшеймінгу, навіть якщо ви з ними не знайомі. Така підтримка може стати критично важливою, адже жертви часто разом з репутацією втрачають друзів та знайомих. 

Якщо ж шеймлять вас, зверніться за підтримкою до своїх близьких. Пам’ятайте —  ви маєте право бути такою, як хочете. А все, що думають про вас інші, навіть найгидотніші плітки та коментарі, говорить набагато більше про них, ніж про вас. 

**Авторка тексту:** Юлія Ковальчук

**Авторка ілюстрації:** [Уныво](https://www.instagram.com/unyvo_/)



*Стаття вийшла за підтримки Фонду ім. Гайнріха Бьолля, Бюро Київ — Україна.*
