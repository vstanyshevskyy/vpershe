---
contentType: post
category: body
path: scho-take-hormony-testosteron-estrogen
title: 'Тестостерон та естроген: що гормони роблять з моїм тілом'
subtitle: >-
  Статеві гормони тестостерон і естроген відповідають за зміни в нашому тілі у
  підлітковому віці. Розказуємо, як вони змінюють наше тіло і чому це чиста
  магія
image: /assets/uploads/hormones-stat.jpg
image_alt: >-
  дівчата і хлопці змінюються під впливом статевих гормонів тестостерону і
  естрогену
tags:
  - тіло
  - гормони
  - пубертат
  - здоров'я
  - статті
relatedSidebarMobilePosition: 4
relatedSidebarMobileTitle: "Цікаве для тебе"
publishTime: '2018-09-01T00:00:00+03:00'
metaKeywords: >-
  гормони це, тестостерон, естроген, прогестерон, що таке гормони, гормони,
  гормони грають, підлітки, підлітковий вік, підліткові гормони, гормональний
  баланс, гормони у жінок, гормони у чоловіків, нестача естрогену, надлишок
  естрогену, нестача тестостерону, надлишок тестостерону, волосся на тілі,
  естрадіол, андрогени, як підняти тестостерон, як підняти естроген, як опустити
  естроген, як опустити тестостерон, как поднять тестостерон, что такое
  тестостерон
metaDescription: >-
  Що таке гормони і чому всі постійно говорять про те, що вони “грають”?
  Гормони, по суті, це такі невидимі помічники, а деколи реформатори, які
  допомагають різним органам в твоєму тілі або зберігати спокій або
  приготуватися до небезпеки, або розвиватися або навпаки зменшуватися. Це
  «каталізатори», які виробляються одними органами, а впливають на інші. Вони
  існують для того, щоб підтримувати в тілі баланс, а ще є відповідальними ледь
  не за всі процеси, які відбуваються в тілі начебто без будь-якої твоєї участі.
  Основними статевими гормонами, що задіяні в підлітковому розвитку тіла, є
  тестостерон та естроген. Загалом, гормони мають різну будову, різні функції та
  виділяються різними органами, але ми не будемо в це заглиблюватися, а лише
  пояснимо тобі, як деякі з них впливають на твоє тіло та чому це просто магія!
  :)
---
_Що таке гормони і чому всі постійно говорять про те, що вони “грають”? Гормони, по суті, це такі невидимі помічники, а деколи реформатори, які допомагають різним органам в твоєму тілі або зберігати спокій або приготуватися до небезпеки, або розвиватися або навпаки зменшуватися. Це «каталізатори», які виробляються одними органами, а впливають на інші. Вони існують для того, щоб підтримувати в тілі баланс, а ще є відповідальними за цілу купу процесів, які відбуваються в тілі начебто без будь-якої твоєї участі. Основними статевими гормонами, що задіяні в підлітковому розвитку тіла, є тестостерон та естроген. Загалом, гормони мають різну будову, різні функції та виділяються різними органами, але ми не будемо в це заглиблюватися, а лише пояснимо тобі, як деякі з них впливають на твоє тіло та чому це просто магія! :)_

Наприклад, є такий гормон адреналін – ви точно про нього чули. Він працює так: якщо мозок усвідомлює, що вам загрожує небезпека (наприклад, на тебе несеться старшокласник з наміром відлупцювати) – сигнал про це прямує в надниркові залози – вони виділяють адреналін та запускають його в кров. Адреналін, в свою чергу, починає стимулювати інші органи. Основна його місія – підготувати м’язи до атаки або втечі. Тому серце б’ється швидше, дихання частішає, всі м’язи тіла напружуються, ти різко стаєш більш збудженим і т.д. Весь цей процес відбувається так швидко, що його неможливо простежити самостійно. 

За схожим принципом діють і статеві гормони, але у них інші функції. Під час підліткового віку, вони відповідають за зміни тіла (зміну його форми, появу вторинних статевих ознак, початок місячних чи перші ерекції). 

> Тут ми будемо розглядати два статеві гормони, що впливають на процес дорослішання, – естроген і тестостерон. Перший вважається жіночим, бо переважає в жіночому тілі, а тестостерону більше в чоловіків (хоча обидва вони в різних кількостях присутні в будь-якій людині). 

## Тестостерон - це що?

Тестостерон відповідає за кількість волосся на тілі, сексуальне бажання, впевненість у собі та агресивність, висоту голосу та будову тіла. У чоловіків тестостерон в першу чергу впливає на процес спермогенезу - виготовлення в яєчках сперми. Досі не до кінця зрозуміло, яким чином і чому цей процес запускається. Але науковці точно знають, що в ньому беруть участь різні частини мозку, які діють на клітини Лейдига, що розташовані в яєчках, які якраз і виробляють тестостерон. Той процес дуже складно змінити - навіть, якщо вирізати з мозку гіпофіз, спермогенез все одно відбуватиметься, бо наше тіло запрограмоване на те, щоб навіть в найскладніших життєвих ситуаціях (ну а ви думали без гіпофізу просто живеться?), ми мали можливість залишити по собі потомство.

> За всі вторинні статеві ознаки в чоловіків відповідає тестостерон, а в жіночому тілі за більшість з вторинних статевих змін відповідає естрадіол (один з кількох видів гормонів-естрогенів). Ці два гормони пов’язані між собою - тестостерон в тілі може конвертуватися в естрадіол. 

Інтенсивність перетворення залежить від кількості підшкірного жиру (в жінок його набагато більше, ніж в чоловіків і це нормально!). Чим більше в чоловіка підшкірного жиру, тим більше в його тілі вироблятиметься “жіночих гормонів”, які відповідно теж впливатимуть на кількість його підшкірного жиру. Ось такий циклічний процес. 

Тестостерон впливає на голосові зв’язки і в хлопців, і в дівчат. Проте, на чоловічий організм він впливає набагато серйозніше, а тому часто в чоловіків голос набагато нижчий, ніж в жінок. Зазвичай, голос в хлопців “ламається” за дуже короткий період часу, іноді навіть за одну ніч. 

Загалом, пік тестостерону в крові у чоловіків припадає на ранок (цим пояснюються, зокрема, ранкові ерекції). Рівень тестостерону часто пов’язують з маскулінністю чоловіка, адже він впливає на багато вторинних статевих ознак, які прийнято вважати чоловічими, а також на агресивність та сексуальне бажання людини. Хоча, звичайно, тестостерон присутній і в жіночому тілі. 

В жінок він виділяється яєчниками, так само, як і естроген. Окрім того, його виробляють також надниркові залози та жирова тканина. Рівень тестостерону також залежить від часу доби та дня менструального циклу. Занижений рівень тестостерону в жінок може призвести до зменшення сексуального бажання, а підвищений - до порушення менструального циклу, збільшення кількості та структури волосся на тілі, появи акне, зміни тембру голосу та настрою.

## Естроген - це що?

В жіночому тілі переважають інші гормони - естрогени - естріол, естрадіол та естрон. Саме естрадіол є тим гормоном, який відповідає за “жіночі” вторинні ознаки, а також за здорове функціонування жіночої статевої системи. 

Рівень естрогену залежить від часу доби, дня менструального циклу (про це можна прочитати тут) та віку жінки, але загалом він є найвищим в тілі дівчини під час пубертату. Саме тоді він впливає на початок менструацій та розвиток вторинних статевих ознак - появу грудей, волосся на лобку та під пахвами, округлення тіла, і тд. Підвищені рівні естрогену спостерігаються у жінок, що хворі на ожиріння, а також у жінок і чоловіків, які мають пухлини в органах статевої системи чи надниркових залозах. Окрім того, естроген підвищується під час здорової вагітності, а також під час прийому стероїдних гормонів (наприклад, протизаплідних препаратів). Естрадіол в жінок виділяється яєчниками та жировими клітинами. 

> Естрадіол також важливий для здоров’я чоловіків - він безпосередньо впливає на формування чоловічого лібідо (сексуального бажання), на спермогенез та ерекцію.

 Кількість естрогену в чоловічому тілі залежить від того, як багато в ньому є тестостерону і спеціального ферменту - ароматазе, - який конвертує тестостерон в естроген і навпаки. Окрім того, естроген та тестостерон також виробляють клітини Лейдига. (Взагалі цікаво, що в жінок і естроген, і тестостерон виробляються яєчниками, а в чоловіків - клітинами Лейдига. Різні органи виробляють одні і ті самі гормони. Мене чомусь це заворожує!) Рецепторів естрогену та ферменту ароматази дуже багато в мозку чоловіків і вони є найактивнішими в період пубертату, а це доводить, що естрадіол важливий не лише для регулювання сексуального бажання в чоловіків, але й для його формування в підлітковому віці. Надлишок естрогенів в чоловічому тілі може призвести до розладів еректильної функції, а нестача - до розладів в процесах спермогенезу та у формуванні лібідо. 

- - -

Це не єдині гормони, що впливають на роботу статевої системи. Є ще прогестерон, який впливає на менструальний цикл, вагітність і багато інших процесів (і також присутній і в чоловіків, і в жінок). Прогестерон, естроген та тестостерон - це стероїдні гормони, а значить, їх можна приймати в таблетках або носити з ними пластир (наприклад, у формі протизаплідних таблеток і пластирів, препаратів для гормонотерапії чи тих, що деякі жінки приймають після менопаузи) Але про це все ми розкажемо в наступних текстах!

_Джерела:_ https://www.ncbi.nlm.nih.gov/pmc/articles/PMC4854098/

https://www.ncbi.nlm.nih.gov/pmc/articles/PMC179885/

https://www.webmd.com/women/guide/normal-testosterone-and-estrogen-levels-in-women#1

Авторка тексту: Катя Мячіна

Авторка ілюстрації: [Aga Bartosz](https://www.agabartosz.com)
