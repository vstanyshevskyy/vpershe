---
contentType: sexoteca
path: dodatky-dlia-znaiomstv-ta-yak-vony-pratsiuiut
title: Тіндер та не тільки. 6 додатків для знайомств та як вони працюють
subtitle: Від свайпу до метчу
image: /assets/uploads/db5a8875196377.5c61414fbd705.png
carousel_featured: true
tags:
  - лайфхаки
publishTime: 2021-06-10T14:54:58.955Z
---
У 2021 році ми вже звикли до перенесення різних аспектів свого життя в онлайн. Це стосується і побачень. Додатки для знайомств з кожним роком набирають популярності.

Авторка цієї статті пережила багато унікальних моментів на побаченнях з Тіндеру та інших подібних додатків: рятувалась у будівлі, що палає, опинялась у французькому шато з друзями Ілона Маска та 6 годин блукала лісом у пошуках хатинки для романтичного вікенду. І як "ветеранка" такого способу шукати знайомств, вирішила детальніше розповісти про найбільш поширені додатки та те, як вони працюють.





### **Tinder**

Ця dating app змінила наше уявлення про онлайн знайомства. З появою цього додатку ходити на онлайн побачення стало абсолютно нормальною і повсякденною справою, а не чимсь дуже нішевим для людей у відчаї.

Тіндер модернізував застарілі сайти для знайомств, використовуючи елементи гри у своєму інтерфейсі. Користувачі додатку заповнюють короткий профіль з фото, невеликою біографією (фото і біо не є обов’язковими) і потім просто продивляються профілі інших користувачів, натискаючи на ліву частину екрану, якщо їм не подобаються користувач, і на праву, якщо подобається. Цей рух називається "свайп", а коли два користувачі вподобали один одного, то у них складається "метч" — тобто сумісність. Після цього вони можуть надсилати один одному повідомлення.

Тіндер досі залишається найбільш популярним додатком, на ньому зареєстровано аж 66 мільйонів користувачів! Додаток показує відстань до потенційного "метчу", його професію, освіту, вік, фото та невеликий опис. Деякі люди також доєднують свій Спотіфай та Інстаграм. Платна версія

**Переваги**

**\-** Це найпопулярніший додаток, тобто навіть за межами великих міст, ним користується достатня кількість людей. Окрім того, Тіндер — це вже настільки нормалізована тема, що там часто можна побачити моделей, акторів, успішних бізнесменів чи винахідників та інших celebrities, яких не завжди просто зустріти в реальному житті.

**Недоліки**

**\-** На Тіндері дууже багато людей і не дуже зрозумілий алгоритм. Тобто можна свайпати весь день і так і не побачити нікого вартого уваги. Крім того, легко стати залежним від самого процесу “свайпу”

**\-** Часто люди залишають свою біографію пустою і тоді вибирати потрібно, відштовхуючись лише від кількох фотографій

**\-** Люди, які купують платну версію випадають дуже часто і якщо вони тобі не подобаються, то це дуже набридає





### Okcupid

Okcupid — це сайт знайомств для пошуку, як пари чи сексу, так і друзів. Профіль складається з кількох частин, які надають багато детальної інформації про людину і користувачі часто дуже вдумливо його заповнюють. 

Також додаток пропонує відповісти на безліч питань, групованих по секціях: *"Стиль життя", "Інтереси", "Мораль", "Секс", "Романтичні потреби", "Політичні погляди" і таке інше*. Алгоритм додатку вираховує відсоток сумісності, використовуючи відповіді на ці питання та зазначену користувачем важливість окремих питань. Чим більше відповідей на питання — тим точніше алгоритм підбере вам "метч".

**Переваги**

**\-** Зрозумілий алгоритм, що дійсно працює. Я неодноразово натикалась на профілі вже наявних близьких друзів і у нас завжди був дуже високий відсоток сумісності

**\-** Більшість користувачів справді хоче знайти однодумців і тому знайомства/переписки зазвичай менш поверхневі, ніж через інші додатки

**\-** Широкий вибір гендеру та сексуальної орієнтації

**Недоліки**

**\-** Величезна кількість наданої інформації може сформувати досить потужний уявний образ людини, яку ви ще не зустріли, що не завжди відповідає реальності

**\-** Відсоток сумісності класно працює для пошуків однодумців, проте не завжди може передбачити сексуальний потяг. У мене і знайомих часто були ситуації, коли буцімто сексуальні вподобання з “метчем” однакові, якщо читати відповіді на питання, проте в реальному житті хімії немає





### Bumble

Додаток дуже схожий на Tinder, але дівчина повинна написати першою і протягом 24 годин після "метчу", хлопець також має відповісти упродовж 24 годин, інакше "метч зникає". 

Також є хороший перелік додаткових фільтрів: вік, ріст, рівень фізичної активності, знак зодіаку, рівень освіти, відношення до алкоголю та паління, мотивація (секс чи кохання), бажання мати дітей, релігія та політичні погляди. Безоплатна версія дозволяє обрати 3 фільтри.

**Переваги**

**\-** Часове обмеження на переписку мотивує починати спілкування, а не лише колекціонувати метчі

**\-** Бореться з гендерними стереотипами, адже дівчата повинні проявити ініціативу

**\-** Корисні фільтри

**Недоліки**

**\-** Додаток потрібно постійно перевіряти, щоб не проґавити “метч”, тому він не дуже добре підходить для людей, які рідко перевіряють телефон

**\-** Додаток краще підходить для гетеросексуальної аудиторії





### Pure

Додаток суто для сексу на одну ніч. Люди публікують свої короткі оголошення, в яких пишуть, що саме вони шукають, фото і нік (фото необов’язкові, ім’я може бути вигаданим). 

Домовитись про зустріч потрібно за 24 години. Додаток гарантує повну анонімність. Особи чоловічої статі мають платити за користування.

**Переваги**

**\-** Дійсно зручно для пошуку саме сексу, всі користувачі відразу активно пишуть у приватні повідомлення

**\-** Те, що додаток платний для чоловічої аудиторії чомусь відсікає велику частину користувачів, що реєструються, щоб писати хамські повідомлення

**\-** Багато секс позитивних користувачів

**Недоліки**

**\-** Те що лише чоловіки мають платити за додаток, підкріплює застарілі уявлення про гендерні ролі

**\-** Додаток може бути не дуже безпечним, адже його анонімність також означає, що у користувачів немає жодної інформації про людину, з якою вони йдуть на зустріч





### Fetlife

Сайт, що існує дуже давно для знайомств людей з різними фетишами та поціновувачів БДСМ-практик.

**Переваги**

**\-** Багато користувачів і сторінка дійсно дозволяє легко знайти людей з подібними фетишами на будь-який смак

**\-** Більшість користувачів знають про культуру згоди

**Недоліки**

**\-** Незручний та старомодний інтерфейс

**\-** Користувачі не завжди шукають саме побачень або сексу, часто хочуть просто поекспериментувати з чимось новим, тому це не найкращий сайт для пошуку партнера





### Grindr

Цей додаток розрахований в основному на гомосексуальну аудиторію. Головний фокус тут—пошук сексу на одну ніч і додаток надає багато інформації саме про фізичні характеристики користувачів та їхню відстань один від одного. Проте можна також зазначити пошуки партнера чи просто друзів.

**Переваги**

**\-** Головний додаток для гомосексуальної та квір-аудиторії

**\-** Дуже детально показує відстань один від одного (навіть до метра)

**\-** Багато специфічних фільтрів, що дозволяють обирати окремі фізичні характеристики: вік, ріст, вага, етнічна приналежність, тип фігури, актив чи пасив у ліжку, ВІЛ статус

**\-** Дозволяє створювати закладки з улюбленими профілями у різних містах

**\-** Можна писати людям, навіть, якщо у вас немає "метчу"

**Недоліки**

**\-** Досить поверхневе ставлення користувачів один до одного. Абсолютна більшість користувачів застосовують Grindr, щоб знайти когось для швидкого сексу тут і зараз

**\-** Фокус на фізичних характеристиках також підтримує нездорову атмосферу, донедавна можна було вибирати навіть расу бажаного партнера

**\-** Через те, що повідомлення можна писати всім, то прилітає багато небажаних повідомлень





#### А якими додатками користуєтесь ви і яке побачення з онлайну запам’яталось найбільше?

- - -

**Авторка:** Юлія Ковальчук

**Ілюстрація: [Mari Kinovych](https://www.behance.net/marikino?fbclid=IwAR31_SKhLXdp1vA9__OpPFe4-DMb5ZPOW1Ql6GB6kxVO1IcD22_8PgqTK9s)**
