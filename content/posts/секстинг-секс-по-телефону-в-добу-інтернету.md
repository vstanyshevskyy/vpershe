---
contentType: post
category: relationships
path: sexting-sex-po-telefonu-v-dobu-internetu
title: 'Секстинг: секс по телефону в добу інтернету'
subtitle: Як надсилати інтимні смс чи голі фото безпечно для себе
image: /assets/uploads/секс_на_відстані_2-1-.jpg
image_alt: 'секстинг може бути як приємним, так і небезпечним'
tags:
  - секс
  - стосунки
  - лайфхаки
related_sidebar:
  - path: scho-take-masturbacia-i-chy-ce-normalno
  - path: seks-misyachni
related_bottom:
  - path: mif-pro-divochu-plivu-shco-take-tsnota
  - path: chomu-buty-samotnim-tse-ok
  - path: clitor-i-tochka-g-scho-take-zhinochyi-orgasm-i-yak-yoho-dosiahty
  - path: pershyy-potsilunok-yak-pravylno-tsiluvatysya
publishTime: 2019-09-06T10:33:11.477Z
metaKeywords: >-
  секстинг, інтимні смс, що таке секстинг, секс по телефону, игры по переписке,
  сексуальна освіта, сексуальна освіта вперше, сексуальна освіта для підлітків,
  сексуальна освіта в україні, сексуальна освіта в школах, сексуальное
  образование, секс образование, сексуальное образование вперше, переписка с
  мужчиной,  как влюбить в себя парня по переписке, еротичні вірші, як займатися
  сексом на відстані, як займатися сексом по телефону, секс по телефону,  пошлі
  смс коханому, секс на відстані, еротичні смс коханому, тантрические практики,
  смс кохання на відстані, інтимні смс коханому, 
metaDescription: >-
  Секстинг – одне з тих нових явищ, що сталися з нами через швидкий розвиток
  мобільних технологій та інтернету. Цей термін, зліплений зі слів sex і
  texting, означає пересилання смс інтимного змісту або особистих фотографій
  через Messenger, Viber, Telegram чи будь-який інший месенджер.
---
Секстинг – одне з тих нових явищ, що сталися з нами через швидкий розвиток мобільних технологій та інтернету. Цей термін, зліплений зі слів _**sex**_ і _**texting**_, означає пересилання смс інтимного змісту або особистих фотографій через Messenger, Viber, Telegram чи будь-який інший месенджер.

[За даними на 2018 рік, 85% українців віком до 30 років користуються смартфонами.](https://www.ukrinform.ua/rubric-technology/2421397-ukrainci-aktivno-priborkuut-smartfoni-najpopularnisi-mobilni-dodatki.html) Серед них 91% юзає месенджери для спілкування. А соціальне життя онлайн таке ж різноманітне, як і реальне. У ньому є наші батьки, друзі, колеги. А ще там є наші колишні, майбутні та теперішні партнери, люди, за якими ми сохнемо, а також ті незнайомі нам персони, які незрозуміло чого відповідають на наші сторіз своїми напівголими фотками. Тому було б дуже дивно, якби секстингу не існувало. 

## Хто і навіщо займається секстингом?

[В одному з наймасштабніших досліджень про секс 67% опитаних повідомили, що мали досвід секстингу.](https://assets.ctfassets.net/juauvlea4rbf/7BwoRajD7DE9Ie81OxuNFZ/381f41064d2d21d723957e834c9e9bf5/170809_SexSurveyResults_PDF_FINAL.pdf) Це люди різної статі та орієнтації, різного віку, раси та з різними причинами для занять секстингом. Серед найпоширеніших мотивів: 

* Підтримування стосунків на відстані. Люди, які поділились своїм досвідом, розповідали, що займались секстингом під час відряджень або у стосунках з партнером, який проживає в іншій країні, місті чи навіть на іншому континенті. 
* Секстинг як сексуальна гра, яка додає різноманіття у сексуальному житті чи допомагає вийти на новий рівень у стосунках.
* Здоровий інтерес та цікавість, експеримент. 
* Спосіб самоствердитись і підвищити самооцінку.  \

[Загалом учені погоджуються,](https://jamanetwork.com/journals/jamapediatrics/article-abstract/2735639) що секстинг сам собою не є чимось небезпечним чи поганим. Поки ми отримуємо від нього виключно задоволення – ніяких проблем. Навпаки, секстинг — цікавий спосіб урізноманітнити сексуальне життя. Декілька людей, з якими я проводила інтерв’ю, розповіли, що секстинг змушує їх із більшим нетерпінням та неабиякою цікавістю чекати наступного побачення з партнером чи партнеркою. А один мій знайомий навіть вважає секстинг формою мистецтва. Кожне слово дібране ідеально, кожна нова деталь продовжує спільну фантазію – стає гаряче, і ось ти вже відчув збудження. Здавалось би, віртуальне і бездушне повідомлення, просто чорні букви на екрані, а приносить дуже навіть реальне задоволення! Наше збудження та задоволення стаються в мозку, а відправлення та прийом секстів збуджує саме цю частину нашого тіла. \

Але що ж може піти не так? Громадська організація “Ла Страда-Україна”, що працює у напрямах протидії домашньому насильству, торгівлі людьми, гендерної  дискримінації та захисту прав дітей, має гарячу лінію, на яку можна зателефонувати, якщо з тобою відбувається щось некласне в інтернеті — шахрайство, булінг, насильство тощо. Так от, за 2017—2018 роки [з майже 11,5 тисяч таких дзвінків аж 2,5 тисячі стосувалися секстингу](https://www.ukrinform.ua/rubric-presshall/2504490-bezpeka-ditini-v-interneti.html). 

Секстинг, як і секс, може бути як суперприємним та незабутнім досвідом, так і чимось досить небезпечним.  

## Чим я ризикую, коли займаюся секстингом?

[У Штатах кожна десята молода особа з-поміж тих, хто мав досвід секстингу, ](https://jamanetwork.com/journals/jamapediatrics/fullarticle/2673719)стикалася з тим, що її фото чи повідомлення пересилали або показували комусь без її згоди. 

У процесі підготовки статті я спілкувалася з багатьма людьми, і одне із питань, які мене цікавили, було те, які ризики вони бачать в інтимній переписці. Один з опитуваних відповів, що ніяких ризиків немає, оскільки він буває виключно у ролі отримувача. Слідом за цим повідомленням я отримала фото з його “колекції”. Там були фото невідомих мені людей, які я насправді не хотіла б бачити. Ти запитаєш, навіщо він це зробив? Незрозуміло, але це дуже показова ситуація: якщо ти вже надіслав комусь своє оголене фото, то ця людина зможе розпоряджатися тою світлиною, як їй заманеться. Тому треба обережніше обирати партнера чи партнерку для секстингу. \

Навіть ті, хто [займається секстингом зі своїми постійними партнерами (а таких більшість)](https://www.apa.org/news/press/releases/2015/08/reframing-sexting.pdf), усе ж ідуть на мінімальний ризик. Наприклад, Аніша Вора, яка ділиться своєю історією на [BBC](http://www.bbc.co.uk/newsbeat/article/26851276/revenge-porn-is-increasing-in-the-uk-say-charities), була абсолютно спокійна за свої інтимні фото. Свого хлопця вона знала понад 10 років та довіряла йому. Проте стосунки закінчились, й Аніша стала жертвою порно-помсти. Ексбойфренд опублікував її фото на трьох сайтах, а звідти фото стали ширитися на інші сайти. Дуже скоро її світлини можна було знайти на більш ніж 200 веб-сторінках. Згодом Аніша почала отримувати дзвінки, листи та повідомлення, її навіть біля будинку могли зустріти! Виявилось, що до самих знімків додавалась ще й інша інформація: телефон, адреса та і-мейл. Навіть пошук роботи перетворився на проблему через результат, який видавав Google-пошуковик про Анішу Вору, а саме – її приватні фото. \

[Тож невдалий розрив стосунків, сварка, заздрість, а то й просто жорстокість ](https://books.google.com.ua/books?id=KHM5DwAAQBAJ&printsec=frontcover&hl=ru#v=onepage&q&f=false)можуть призвести до того, що твої світлини, відео чи просто повідомлення інтимного характеру стануть спільною власністю та причиною булінгу.

Якщо людина для секстингу малознайома або незнайома, найгірший сценарій – наткнутися на шантаж з метою отримати більше фото чи гроші. Коли еротичні фотографії потрапляють до рук шахраїв, вони можуть публікувати їх на сайтах знайомств, у розділі послуг інтимного характеру. 

Є ще багато способів порушити приватність. Твій партнер чи партнерка банально може загубити телефон, його можуть хакнути чи вкрасти. 

## Як займатися секстингом безпечно для себе?

Повернути назад те, що потрапило у мережу, дуже складно чи навіть неможливо. Контроль над ситуацією втрачається відразу після натискання кнопки “Відправити”. Тому, надсилаючи секст, навіть якщо ти уважно обрав отримувача, [твоє основне завдання зробити його анонімним та таким, який неможливо скопіювати.](https://www.washingtonpost.com/news/the-intersect/wp/2014/07/11/a-guide-to-safe-sexting-how-to-send-nude-photos-without-ruining-your-life-career-and-reputation/?utm_term=.cc96f6b6b8b1) Що для цього потрібно:

1. Переконайся, що на фото немає нічого, за чим тебе можна впізнати. Перш за все у кадрі не повинно бути обличчя, татуювань чи родимок, а також одягу, постерів, меблів та будь-яких інших речей на задньому плані, які могли б тебе видати. Люди в інтернеті дуже добре вміють помічати речі на задньому плані, половина знаних вами мемів народилися саме так :)
2. Надсилай повідомлення із самознищенням. Наприклад, у Telegram є секретні чати з такою функцією,  де неможливо зробити скріншот екрана чи зберегти фото, а через заданий час повідомлення автоматично видаляться назавжди. 
3. Надіслані фото не повинні містити ніякої інформації про час чи місце, де їх було зроблено. 
4. Видаляй усі повідомлення, фото чи відео після секстингу. Як свої, так і чужі.  Одного разу мама мого хлопця натрапила на декілька фото, що були збережені на комп’ютері у “папці, яку ніколи ніхто не знайде”. Нічого критичного, але краще б зі мною цього не відбувалося :)
5. Поважай приватність. Отримані фото чи повідомлення адресовані тільки тобі і нікому іншому, не передавай їх третім особам. З іншого боку, якщо тобі показали чиїсь особисті сексти, стань останньою ланкою в ланцюжку та припини їхнє розповсюдження.  

Ціль секстингу – це завжди приємні емоції. Щоб усе було саме так, дотримуйся правил цифрової безпеки та займайся секстингом завжди за власним бажанням.

- - -

Авторка тексту: Анастасія Готра

Авторка ілюстрації: [Katerina Bielobrova](https://www.instagram.com/katerina.bielobrova/)
