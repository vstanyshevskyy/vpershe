---
contentType: post
category: relationships
path: blyzkist_v_stosunkah
title: Не тілом єдиним. Як нам стати стати ближче в стосунках
subtitle: Декілька порад про те, що ви можете зробити для покращення емоційного
  зв‘язку з вашим партнером чи партнеркою вже сьогодні ввечері
image: /assets/uploads/sleeping.jpg
tags: []
publishTime: 2021-12-10T09:54:32.569Z
---
<!--StartFragment-->

Що ви відчуваєте, коли чуєте слово «близькість»? Про що вона для вас? Весь час, присвячений цій статті, як авторка я намагалась знайти слова, щоб відповісти на це питання насамперед собі. 

Чесну відповідь простими словами було знайти не так просто, і моя психологічна освіта лише ускладнювала її пошук.

Відчуття близькості для мене - це відчуття безпеки. І я виділяю це необхідним фактором будь якої  близької взаємодії: у сім'ї, романтичних стосунках, дружбі. 

Я поспілкувалась з практикуючою психотерапевткою та  членкинею Європейської асоціації психотерапевтів [Вікторією Малиш](https://sites.google.com/view/vmalysh) аби розібратись, які дієві поради можна дати людям, що хочуть побудувати близькість у партнерстві та не знають, як саме це робити. 

##  **Що таке близькість, та чи є вона між вами?**

Близькість може виявлятись по-різному, проте має важливу невід‘ємну складову - *розуміння власних емоцій*. 

Саме дослідження та розуміння власних емоціональних реакцій є фундаментом для побудови здорових стосунків, а цеглинками та цементом відбудови близькості у них можна вважати розмови та повагу один до одного. 

«*Здорові стосунки - це партнерство, у якому люди поважають і розуміють себе та одне одного, розмовляють і відчувають себе безпечно. Як тільки ми перестаємо говорити, ми руйнуємо ці стосунки*» - зазначає психотерапевтка, а *щоб спілкуватися екологічно - для партнерів важливо відчувати близькість*.

Близькість визначають як психологічний стан, що ґрунтується на глибокій потребі в любові і прив‘язаності.  

Коли ми обговорюємо близькість та інтимність у романтичних стосунках, зазвичай на думку спадають фізичні взаємодії, такі як тримання за руки, обійми, поцілунки і секс. 

Та не тілом єдиним -  у практичній психології, окрім фізичної близькості, також виділяють інтелектуальну, духовну, рекреаційну та емоційну. Всі вони є рівнозначними складовими здорових стосунків. 

**Фізична близькість**  - це не лише про секс, Вікторія Малиш виділяє фізичну близькість як «бажання торкатися». 

**Інтелектуальна близькість** – це можливість обговорювати свої думки, світогляд та інтереси.  Вочевидь, партнери можуть бути незгодними у поглядах на окремі речі, але важливо поважати погляди одне одного та мати спільні думки у світоглядному рівні.

До **духовної  близькості** відносять подібності у ​​моральних цінностях та віруваннях у стосунках.  Збіги на духовному рівні – для кожного щось своє. Наприклад, це може бути віра у можливість нашого впливу на зміни у суспільстві.    

**Рекреаційна (відновна) близькість** – про комфорт та радість разом, про здатність отримувати задоволення від спільного часу,  «враження на двох» та можливість здобуття спільних спогадів, що можуть стати ресурсом у кризових етапах розвитку стосунків.

«*Враження на двох - це коли ми маємо можливість розділяти емоції та здобувати круті спільні спогади разом. Саме в цьому я бачу суть стосунків - це коли нам разом кайфовіше ніж наодинці*», - говорить психологиня та пригадує мєм з літніми людьми, що в обіймах одне одного дивляться на море та підписами: 

\-негарно 

\-мені також не подобається

<!--EndFragment-->

![Гарна ілюстрація близькості: фізичної, рекреаційної та емоційної.](/assets/uploads/45868707_566608420438476_9168909480719548416_n.png)

<!--StartFragment-->

## Так що ж таке емоційна близькість? Чому нею вихваляються щасливі парочки і як її будувати зі своїм партнером?

 **Емоційна близькість** – це  бажати ділитися одне з одним досвідом, переживаннями та емоціями і мати можливість для цього. 

Такої можливості може не бути, якщо людина небезпечна для нас. Наприклад, в аб‘юзивних стосунках партнер чи партнерка можуть використовувати знання про нашу вразливість проти нас.

 «*Пара зазвичай щасливіша, коли обидві сторони можуть поділитися та зрозуміти почуття одне одного»*, - каже Вікторія Малиш. 

Якщо емоційної близькості не вистачає, один або обидва з вас можуть відчувати брак безпеки, любові, підтримки та загального зв’язку, що може вплинути і на фізичну близькість у романтичних стосунках.  

<!--EndFragment-->

<!--StartFragment-->

## **Що робити, якщо я не відчуваю достатньо близькості у моїх стосунках, але дуже хочу віднайти її?**

<!--EndFragment-->

<!--StartFragment-->

Нам може бути важко досягти близькості у стосунках, зокрема коли один із партнерів або обидва просто не знають, як передати свої почуття словами. 

Гнів або образа, труднощі в інших сферах життя (наприклад, на роботі), надмірна втома, відчуття недооціненості чи відсутність довіри - все це може слугувати факторами, які руйнують близькість. Тож, доцільним може бути питання: «що робити, якщо ви відчуваєте, що відчуття близькості зруйноване?». 

Гарна новина в тому, що *емоційну близькість можна запустити із будь-якого етапу стосунків, хоч через 10 років, хоч через 20*.

«Близькість розвивають діалогом, навчаючись слухати та озвучувати власні переживання. Це потрібно робити разом, бо, перш за все, близькість - це про взаємну згоду та взаємне рішення», - каже Вікторія.

«Коли до мене приходять на сімейні консультації пари, що намагаються побудувати емоційну близькість, спочатку я даю їм одне завдання: завести звичку розмовляти  одне з одним хоча б 20 хвилин один або два рази на тиждень.

Розповіді про смішну собаку, яку ми бачили дорогою на роботу, незвичайний колір неба чи успіх на роботі слугують крутим інструментом розвитку емоційної близькості, бо це навчає мозок тому, що контакт може бути позитивним, та підштовхує його шукати позитивні емоції.

Якщо ми знаємо, що ввечері маємо поділитися хорошим, то будемо більше цього хорошого помічати.  Так ми навчаємося входити у позитивний контакт». - зазначає психотерапевтка.

<!--EndFragment-->

<!--StartFragment-->

## Що я можу зробити для покращення емоційного зв‘язку з близькою мені людиною вже сьогодні ввечері? 

Не всі поради про способи покращення близькості є універсальними, і головне - доречні тільки при умові того, що ви безпечно відчуваєте себе у стосунках.

Якщо це так і ви відчуваєте безпечно, у нас є декілька порад про те, що ви можете зробити для покращення емоційного зв‘язку з вашим партнером чи партнеркою вже сьогодні ввечері:

**\- Розкажіть одне одному про свій день і речі, які вас надихнули чи схвилювали.**

Пам‘ятаєте? Іноді навіть розповідь про те, яких собак ви бачили дорогою на роботу, може стати інструментом покращення стосунків.

\- **Скажіть коханій людині про важливість її існування у вашому житті. Поділіться тим, які якості ви цінуєте в ній та не бійтесь казати про почуття.**

 Кілька місяців ми разом чи 10 років, ми легко звикаємо сприймати позитивні якості нашого партнера як належне, а іноді важко висловити, наскільки ми цінуємо його. Не втрачайте можливості вербалізувати це.

**\- Намагайтесь вирватися з повсякденної рутини та провести час лише удвох**

Неймовірно важливо, аби ми приділяли близьким більше часу, ніж просто спільний сон та вечеря. Спробуйте разом спланувати незвичайні вихідні, створюйте можливість вийти на вулицю або побути лише удвох. 

**\- Розвивайте спільні інтереси, але залишайте час для себе та незалежних захоплень.**

Можливо, сьогодні ввечері ви хочете разом пограти в плейстейшн, а завтра - помалювати наодинці. Не забувайте що залишатись в контакті з собою дуже важливо. Виділяйте час лише для себе та заохочуйте свого партнера зробити те ж саме.

**\- Розкажіть про власні потреби, про які раніше не знаходили приводу сказати.**

Не чекайте, поки ваш партнер спробує вгадати що з вами відбувається - говоріть та слухайте. Саме це допоможе знайти шлях до вирішення будь якої проблеми. 

Чесно кажіть, коли ви щасливі чи незадоволені чимось і пропонуйте робити те ж саме, адже це набагато краще ніж уникати складних тем. 

<!--StartFragment-->

- - -

<!--EndFragment-->

Якщо вам тяжко врегулювати будь-який аспект у взаєминах, або ви відчуваєте, що хочете побудувати близькі стосунки з певною людиною та, в той самий час, відчуваєте страх через це - круто за можливості звернутись до кваліфікованої психотерапевтки, яка допоможе зрозуміти ваші емоції. 

Емоційна близькість можлива лише тоді, коли обидві людини у стосунках емоційно зрілі, вміють визнавати свої емоції та емоції партнера і враховувати їх у спілкуванні. 

Виховувати свій емоційний інтелект - це краще, що ми можемо зробити, аби мати можливість будувати стосунки, у яких всі відчувають себе безпечно, тож це завжди на часі! 

І пам’ятайте:  підтримка має велику цінність.

<!--StartFragment-->

- - -

<!--EndFragment-->

Авторка статті - Вікторія Гуйвік 

Ілюстрація - [Mariana Mikitiuk](http://mmariana.com/ua/?fbclid=IwAR3JQXF465AkwttA_by5-kYK0GrhqzVgjyX_G_FUVXOiv2livV4DIK4Yuk0)

Експертка - [Вікторія Малиш](https://sites.google.com/view/vmalysh), практикуюча психотерапевтка, членкиня Європейської ассоціації психотерапевтів та старша викладачка кафедри практичної психології.

<!--EndFragment-->