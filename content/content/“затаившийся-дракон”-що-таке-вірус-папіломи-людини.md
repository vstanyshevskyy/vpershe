---
contentType: articles
path: scho-take-vpl
title: '“Затаившийся дракон”: що таке вірус папіломи людини'
subtitle: >-
  Розказуємо що таке папіломавірус людини, якими є його симптоми та чи треба
  його вилікувати 
image: /assets/uploads/vpershe-hpv-myshanska-main.jpg
image_alt: >-
  Що таке папіломавірус людини, якими є його симптоми та чи треба його
  вилікувати 
carousel_featured: true
tags:
  - здоров'я
  - секс
  - інфекції
  - коментар гінеколога
related_sidebar:
  - path: prezervatyvy-yak-korystuvatysya-yaki-buvayut
related_bottom:
  - path: mif-pro-divochu-plivu-shco-take-tsnota
  - path: pershyy-pryyom-do-hinekoloha
  - path: zminy-v-tili-hlopcya-v-pidlitkovomu-vici
  - path: scho-take-masturbacia-i-chy-ce-normalno
publishTime: '2018-11-24T20:06:28+06:00'
metaKeywords: >-
  сексуальна освіта, сексуальна освіта вперше, сексуальна освіта для підлітків,
  сексуальна освіта в україні, сексуальна освіта в школах, сексуальное
  образование, секс образование, сексуальное образование вперше, впл у жінок,
  впл у чоловіків, вірус папіломи, папіломовірус, симптоми вірусу папіломи, як
  лікувати впл, вірус папіломи людини, впл, впч, вирус папилломы человека,
  папилломавирус, как лечить вирус папилломы, сипмтомы вируса папиломмы, вакцина
  от впч, вакцина від впл
metaDescription: >-
  Вірус папіломи людини (ВПЛ) - це захворювання, що передається статевим шляхом.
  Ним, згідно клінічних досліджень, інфікується 80-90% сексуально активної
  молоді. ВПЛ може стати причиною кількох типів раку, а також косметичних
  дефектів. Передбачити, як поведе себе вірус в конкретному організмі неможливо.
  Але боятися його як сірого вовка не треба. На прикладі власного досвіду та
  порад лікаря ми зібрали короткий довідник про те, чим може загрожувати ВПЛ, чи
  можна його лікувати та чи варто готуватися до власного поховання, якщо у тебе
  його знайшли.
---
Вірус папіломи людини (ВПЛ) - це захворювання, що передається статевим шляхом. Ним, згідно [клінічних досліджень](https://www.unicef.org/ukraine/ukr/Klinichna_Nastanova_block.pdf), інфікується 80-90% сексуально активної молоді. ВПЛ може стати причиною кількох типів раку, а також косметичних дефектів. Передбачити, як поведе себе вірус в конкретному організмі неможливо. Але боятися його як сірого вовка не треба. На прикладі власного досвіду та порад лікаря ми зібрали короткий довідник про те, чим може загрожувати ВПЛ, чи можна його лікувати та чи варто готуватися до власного поховання, якщо у тебе його знайшли.

- - -

На черговому огляді в гінеколога мені раптово призначили додаткові аналізи і через кілька днів важким мішком на голову впав діагноз - вірус папіломи людини (ВПЛ). До того про цей вірус я чула лише в серіалі “Girls” і зовсім не уявляла, що це таке, - вийшла з лікарні та одразу ж почала гуглити. На мене посипалися сотні матеріалів, дописів та блогів, і коли я дісталася додому в моїй голові змагалися дві думки: “це не страшно” і “о боже, я помру молодою”. 

Зараз я багато знаю про ВПЛ, його симптоми, профілактику та наслідки, а також намагаюся стежити за дослідженнями в цій області. Проте, тепер я розумію, що було б набагато корисніше дізнатися про нього набагато раніше. З 90% вірогідністю, я б все одно отримала ВПЛ. Але може б тоді я не пропускала візити до гінеколога та робила б всі необхідні обстеження вчасно.

## Що таке ВПЛ

Вірус папіломи людини - надзвичайно поширена інфекція, що передається, переважно, через незахищений секс. Він вражає клітини епітелію та трансформує їх. На сьогодні відомо понад 100 типів вірусу, 14 з яких мають високий рівень розвитку онкозахворювань. 

> В середньому 85% жінок, у яких був хоча б один сексуальний партнер, були заражені ВПЛ. Для чоловіків цей показник - 91%. 

Але все не так страшно. За даними вчених, у 90% заражених до 25 років вірус зникає впродовж 2 років. Проте, на жаль, наш організм не може виробити стійкого імунітету одразу до всіх 100 типів ВПЛ, тому є велика ймовірність підхопити його знову. 

У різних людей організм працює по-різному, тому в одного з партнерів/ок вірус є, а у іншого/ї - немає. Чи, наприклад, у одного/єї з них можуть виявити один тип вірусу, а у іншого/ї інакший. Якщо виникло таке непорозуміння з партнером, не варто відразу думати про зраду - все це пояснюється особливостями вірусу та імунітету кожної людини. 

## Як передається вірус папіломи людини?

Папіломавірус, як ще називають ВПЛ, передається не тільки через контакт слизових оболонок (тобто вагінальний, оральний, анальний секс), але й через контакт зі шкірою навколо геніталій. 

> Це означає, що презерватив, на жаль, не захищає від ВПЛ повністю. Але він дає максимальний захист з усіх доступних видів контрацепції (до того ж захищає від інших інфекцій - тому ним обов’язково треба користуватися під час усіх видів сексу!).

Велика кількість вірусу, зокрема, перебуває на папіломах чи бородавках, тому контакт з ураженими ділянками шкіри збільшує ризик зараження. Отримати інфекцію можна також через [глибокий петінг](https://academic.oup.com/aje/article/157/3/218/71005) - тертя геніталіями. 

ВПЛ може “спати” в організмі довгий час, тому можна навіть і не підозрювати, що ти є носієм. Через це майже неможливо встановити, коли відбулося зараження.

Щоб вірус активізувався в організмі, повинні співпасти кілька чинників. Ризик захворювання підвищується, якщо в організмі зараженої людини збільшується кількість тіл вірусу, знижується імунітет (в тому числі через ВІЛ/СНІД), через стрес та [куріння](https://academic.oup.com/aje/article/157/3/218/71005).

## Які симптоми ВПЛ?

В більшості випадків вірус ніяк не проявляється в організмі людини. Але основними симптомами, які з’являються, коли кількість тіл вірусу в організмі підвищується, є поява папілом та бородавок. Симптоми також залежать від того, який тип ВПЛ оселився в твоєму організмі. Але найчастіше вони з’являються на геніталіях та навколо них. В окремих випадках папіломи можуть виникати на долонях, всередині вагіни чи анусу. 

> Але є гарні новини - якщо вірус призводить до появи папілом та бородавок, то це точно не високо онкогенний вид! (хто б подумав,що можна тішитися появі бородавок на зовнішніх статевих органах :) ).

Онкогенні типи ВПЛ можуть призвести до передракових чи ракових станів. Проте навіть в цьому випадку симптоми проявляються здебільшого лише на останніх стадіях онкозахворювання. 

Про онкогенність ВПЛ ми розкажемо в наступній статті, то ж стеж за оновленнями на сайті! 

## Як лікувати ВПЛ?

На сьогоднішній день не існує ліків від вірусу папіломи людини. Лікуванню піддаються лише наслідки дії вірусу в організмі: папіломи, бородавки, дисплазії (клітинні зміни на шийці матки), ракові утворення. Інколи разом з ВПЛ в організмі знаходять інші статеві інфекції. В таких випадках необхідно лікувати ці хвороби.

За наявності на тілі папілом чи бородавок, лікар може призначити імуномодулятори. Проте, такі препарати все одно не лікують ВПЛ та не допомагають захиститися від нього в майбутньому. Імуномодулятори допомагають боротися саме з зовнішніми проявами вірусу. За деякими дослідженнями, препарати допомагають уникнути рецидиву виникнення бородавок та папілом.

> ВПЛ - не вирок. Вилікувати сам вірус неможливо, але якщо його виявити на ранніх стадіях, та контролювати його поведінку в організмі - все буде ок. Саме тому тобі не варто пропускати відвідини гінеколога/уролога/проктолога, а також не варто нехтувати тим, щоб розглядати свої геніталії, щоб мати змогу помітити зовнішні зміни на них.

**Хочеш дізнатися про те, які ускладнення викликає ВПЛ? Читай** [**"Затаившийся дракон": Що ховає вірус папіломи людини (частина 2)**](https://vpershe.com/articles/scho-take-virus-papilomy-liudyny)****

## **Профілактика вірусу папіломи людини у жінок**

Найдієвішими засобами попередження передракових станів та раку є планове обстеження у спеціаліста. Сьогодні вчені [впевнені](http://www.who.int/news-room/fact-sheets/detail/human-papillomavirus-(hpv)-and-cervical-cancer), що жінкам до 25 років не обов’язково проходити спеціальне обстеження на вірус, якщо немає явних ознак зараження (папіломи, канділоми, бородавки), адже в 90% випадків організм сам перемагає вірус протягом двох років.

Якщо під час огляду виявляють патологію, лікарі зазвичай одразу пропонують усунути її, та ще й нерідко залякують раком. Звісно така інформація може суттєво вплинути на психологічний стан жінки. Та паталогії не завжди призводять до розвитку раку. В частині випадків варто просто частіше ходити на прийом до гінеколога. Натомість хірургічне втручання для усунення патологій може в подальшому [викликати](https://www.bmj.com/content/337/bmj.a1284) проблеми з вагітністю та пологами.

В якості профілактики ВПЛ, ВООЗ радить раз на три роки проходити ПАП-тест (мазок з шийки матки, який допомагає перевірити наявність патологічних клітин) у гінеколога/ині. 

> Якщо ПАП-тест робити одночасно з тестом на ВПЛ (виявлення антитіл до вірусу) або кольпоскопією (візуальний огляд шийки матки за допомогою спеціального збільшуючого пристрою), якість контролю значно зростає. У такому випадку проходити обстеження можна раз на 5 років.

В Україні для контролю використовують переважно кольпоскопію. На жаль, навіть на сьогодні, не у всіх державних лікарнях можна зробити ПАП-тест - в більшості закладів вас скерують в приватну лабораторію для його проходження. В якості альтернативи роблять мазок на онкоцитологію. Оскільки цей метод не такий дієвий, його радять робити раз на рік. 

Отже, якщо ти ходиш в державну клініку, де неможливо провести ПАП-тест, то кожен рік варто здавати онкоцитологічний мазок та проходити кольпоскопію. Але проходити огляд у гінеколога варто раз на рік в будь якому випадку.

## Профілактика ВПЛ у чоловіків

Допоки не існує спеціального тесту на виявлення ВПЛ в організмі чоловіків. Ольга Іванченко, хірургиня-проктологиня, зазначає, що деякі лікарі в Україні беруть цитологічний мазок у чоловіків з уретри або анусу, проте ефективність такого методу не доведена ніде в світі. Сказати точно чи є вірус можна лише за наявності зовнішніх проявів - кондилом та бородавок. В країнах Європи та США деякі лікарі проводять аналог ПАП-тесту чоловікам, у яких був секс з чоловіками, бо ця категорія є більш уразливою до ВПЛ. У таких чоловіків [частіше виявляють](https://cancer-network.org/cancer-information/bisexuals-and-cancer/bisexuals-and-cancer-risks/) клітинні зміни в анальному проході чи в горлі. Але ризик розвитку таких змін надзвичайно низький.

## Вакцина проти ВПЛ

Існує також вакцина проти тих типів ВПЛ, які мають високий ризик розвитку раку. Її почали застосовувати в світі у 2006 році. І хоча дослідження щодо поведінки імунітету після вакцини ще тривають, вчені вже впевнені в її дієвості. 

> Оскільки зараження найчастіше відбувається невдовзі після першого сексу, вакцинацію рекомендують проводити дітям до 12 років. Але щеплення можна зробити і пізніше: вчені з США рекомендують проходити вакцинацію всім до 26 років.

В 2014 році вчені опублікували [дослідження](https://www.thelancet.com/journals/lancet/article/PIIS0140-6736(14)60920-X/fulltext), що доводить ефективність вакцинації для жінок старших 25 років. Чоловікам також рекомендована ця вакцина. По-перше, вона захищає від онкогенних типів ВПЛ. По-друге, вакцина допоможе сформувати колективний імунітет населення - рано чи пізно виробити в більшості людей імунітет проти вірусу. По-третє, вакцинація захистить їхніх партнерок від зараження ВПЛ, адже жінки більш вразливі до дії вірусу - в них частіше виникають передракові стани та рак.

В Україні, на жаль, вакцинація чоловіків не практикується. В проктологічних протоколах немає показань для цього, і лікарі не пропонують своїм пацієнтам подібну форму профілактики. Хоча, за словами Ольги Іванченко, в її практиці бували поодинокі випадки, коли чоловіки самі наполягали на щепленні.

Сьогодні вакцинація від ВПЛ є обов’язковою в більш ніж 50 країнах світу. В Україні вона поки не входить в календар щеплень, але її можна купити в аптеці самостійно та зробити в усіх медичних установах. Вакцини проти вірусу дві. “Градасил” захищає від 6, 11 (викликають папіломи) та 16, 18 (онкогенні) типів ВПЧ. Коштує ця вакцина в середньому 3200 гривень. Друга вакцина - “Церварикс” - захищає лише від 16 та 18 типів ВПЧ. Коштує вона в середньому 900 гривень.

Важливо пам'ятати, що вакцини захищають лише від деяких типів ВПЛ. Тому навіть людям, що зробили щеплення, треба проходити планові обстеження та користуватися презервативом під час сексу.

_Авторка тексту:_ Діана Колодяжна

_Авторка ілюстрації:_ Олена Мишанська

Джерела: Консультація з хірургинею-проктологинею Ольгою Іванченко
 та гінекологинею Юлією Горловою

Література: http://www.who.int/en/news-room/fact-sheets/detail/human-papillomavirus-(hpv)-and-cervical-cancer

https://www.ncbi.nlm.nih.gov/pmc/articles/PMC4372902/ 

http://www.ncru.inf.ua/publications/BULL_19/PDF/46-47%20shm.pdf 

http://apps.who.int/iris/bitstream/handle/10665/253123/9789241549769-eng.pdf;jsessionid=EB9752C31B2983A29F2355616D0ABB2F?sequence=1

http://www.who.int/news-room/feature-stories/detail/cervical-cancer-prevention-and-control-saves-lives-in-the-republic-of-korea

https://www.thelancet.com/journals/lancet/article/PIIS0140-6736(14)60920-X/fulltext - 

https://www.bmj.com/content/337/bmj.a1284

https://www.unicef.org/ukraine/ukr/Klinichna_Nastanova_block.pdf
