---
contentType: post
category: body
path: pershyy-pryyom-do-hinekoloha
title: 'Я не боюсь: гід для тих, хто йде до гінеколога вперше'
subtitle: >-
  Розказуємо, чого слід очікувати від огляду гінеколога, у яких випадках туди
  необхідно звертатися, та чому цього не треба боятися
image: /assets/uploads/vperhse-bartosz-fist-time-hynecolog.jpg
image_alt: Перших відвідин гінеколога не варто боятися
tags:
  - тіло
  - здоров'я
  - пубертат
related_sidebar:
  - path: gay-na-viyni-viktor-pylypenko
  - path: vse-skladno-toksychni-stosunky
  - path: mif-pro-divochu-plivu-shco-take-tsnota
relatedSidebarMobilePosition: 4
relatedSidebarMobileTitle: "Цікаве для тебе"
related_bottom:
  - path: moi-pershi-misiachni
  - path: misiachni
  - path: scho-take-hormony-testosteron-estrogen
  - path: volossya-na-tili-yak-poliubyty
publishTime: '2018-10-17T17:30:44+03:00'
metaKeywords: >-
  гінеколог, коли йти до гінеколога, консультація гінеколога, прийом гінеколога,
  лікар гінеколог, огляд у гінеколога, перший раз у гінеколога
metaDescription: >-
  Вперше я потрапила на огляд до гінеколога у шостому класі . У нас в
  поліклініці було два жіночих лікаря, які оглядали школярок. І про одну казали,
  що вона ледь не пальцем позбавила дівчину цноти, бо не повірила, що та не мала
  статевих стосунків. Звичайно це були байки, а ще привід налякатися і відкосити
  від медогляду (обов’язково ще треба вдати, що у тебе місячні) Багато моїх
  знайомих так і робило, аби не йти в кабінет до жіночого лікаря – бо страшно.
  Тому моя мама перед моїм першим загальним медоглядом сама відвела мене до
  лікарки, якій довіряла.
---
Вперше я потрапила на огляд до гінеколога у шостому класі . У нас в поліклініці було два жіночих лікаря, які оглядали школярок. І про одну казали, що вона ледь не пальцем позбавила дівчину цноти, бо не повірила, що та не мала статевих стосунків. Звичайно це були байки, а ще привід налякатися і відкосити від медогляду (обов’язково ще треба вдати, що у тебе місячні) Багато моїх знайомих так і робило, аби не йти в кабінет до жіночого лікаря – бо страшно. Тому моя мама перед моїм першим загальним медоглядом сама відвела мене до лікарки, якій довіряла. 

- - -

Звичайно, я переживала. Попри те, що на той момент я ще не займалася сексом, у мене були нерегулярні місячні, а тому я боялася, що зі мною щось не так. До того ж треба було зняти спіднє, вилізти на гінекологічне крісло і розсунути ноги перед незнайомою людиною, а цей процес і досі викликає в мені збентеження. Хоча, якщо уявити, скільки різноманітних жіночих геніталій лікар/ка бачить кожного дня, можна зрозуміти, що ти навряд чи його/її чимось здивуєш.

Тоді я дізналася, що дівчат, які ще не мали сексу, гінекологи дивляться ректально (через анальний отвір). Але такий огляд часто є доволі стресовим для дівчат, і має кращу альтернативу – УЗД. У моїй поліклініці УЗД не робили, тому довелося не раз пережити ректальний огляд. Спокійним голосом, натискаючи мені на живіт, лікарка розказала, де розташовуються мої матка і яєчники. Це було незвично, неприємно (ну, все ж таки, у твоїй дупі чужий палець), але не боляче. Також при огляді лікар взяла мазок – аналіз на флору. 

У моєму житті було достатньо відвідин гінеколога. Після першого сексу я теж пішла до лікаря, бо мені було важливо перевірити, чи все гаразд. “Дорослий” огляд проводять вагінально і використовують спеціальні інструменти: одноразові пластикові дзеркала і палички для мазків флори з вагіни. 

## Коли треба вперше піти до гінеколога? 

За словами гінекологині Христини Козак, перший візит до лікаря/ки слід зробити у 13-15 років. Знайти спеціаліста/ку, з яким буде комфортно, і прийти на прийом-бесіду. Лікар/ка має розказати тобі про будову статевих органів, про зміни в твоєму організмі і методи контрацепції.

Якщо ти ще не займалася сексом, але маєш проблеми з нерегулярністю менструального циклу – на це варто звернути увагу. За нормою місячні мають початися в 11-14 років. Якщо після 15-16 років у тебе досі немає місячних – варто піти до підліткового гінеколога, – каже гінекологиня Олена Єрмоліна. 

Якщо ж є інші скарги: болючі/рясні місячні, свербіж в районі вульви, болі, нетипові виділення, – це також привід відвідати гінеколога/гиню. Також до нього/неї можна звертатися, якщо маєш проблеми зі шкірою чи вагою.

## Як часто варто ходити до гінеколога?

Якщо ти вже почала займатися сексом, то принаймні раз на рік треба приходити на огляд. Одразу ж після першого сексу бігти до гінеколога/гині не варто, особливо якщо тебе нічого не турбує і немає дискомфорту під час сексу. Але за певний час після нього слід навідатися на гінекологічний огляд, щоб подивитися, чи в порядку шийка, будова матки, яєчники, та і загалом, щоб знати про свій стан здоров’я.

Окрім того, гінекологи перевіряють груди. Але перевірити себе на рак молочних залоз можна і самій. Гінекологиня Олена Єрмоліна радить раз на місяць стати перед дзеркалом і подивитися, чи симетричними виглядають твої молочні залози, чи випуклими є соски, а кінчиками пальців промацати груди за годинниковою стрілкою. І якщо намацала щось тверде прямо під шкірою (не плутай з самою молочною залозою) – прийти на візит і сказати лікарю про те утворення. Лікар/ка подивиться точніше, із застосуванням УЗД апарату, і визначить, чи є про що переживати.

## Чи треба мені йти до гінеколога, якщо я ще ніколи не займалася сексом?

У школі та університеті від тебе напевно вимагатимуть штамп про проходження гінеколога. Тому рано чи пізно до нього все ж доведеться піти, навіть якщо тебе нічого не турбує. До 18 років ти маєш звертатися до підліткового гінеколога, адже відповідно до законодавства, до 18 років ти ще є неповнолітньою, а тому звичайний гінеколог оглядати тебе не може. Зазвичай саме до підліткового лікаря ходять школярки на медогляді, і в залежності від обладнання цнотливих дівчат він дивитиметься або ректально або за допомогою апарату УЗД. Проте ти завжди можеш знайти собі гінеколога, якому/якій ти довіряєш, який/ка володіє відповідним обладнанням, і відвідувати його/її, отримуючи довідки про проходження гінекологічного огляду.

## Як підготуватися до першого візиту до гінеколога?

**Що взяти з собою:**

У приватній поліклініці зазвичай все є, але у державній тебе скоріше за все попросять купити набір для огляду. Він продається в аптеці і називається, “Набір для огляду гінекологом”. Туди входить одноразова пелюшка, яку стелять на крісло для огляду, бахіли, які ти одягаєш на стопи, рукавички для гінеколога, палички для мазків флори з вагіни і одноразові пластикові дзеркала для огляду шийки матки і вагіни зсередини (останніми двома предметами будуть користуватися лише, якщо ти вже займалася сексом). 

**Що питатимуть:**
Чи щось турбує, з якого віку почалися місячні, чи одразу менструації стали регулярними, скільки днів тривають і з якою періодичністю йдуть. Якщо вже займаєшся сексом – з якого віку, який метод контрацепції використовуєте. 

**В який день циклу йти до гінеколога?**
Краще планувати відвідини на 10-20 день менструального циклу, який правильно рахувати починаючи з першого дня місячних. Ажде відразу після місячних ще є мазані (червоного/коричневого кольору) виділення, і мазок буде неінформативним. Так само безпосередньо перед місячними флора вже міняється і мазок також показуватиме неправильні результати. 

Лайфхак – мати менструальний календар. Існує безліч додатків, щоб стежити за своїм циклом. Проте у кожної жінки він буде індивідуальним, бо він може змінюватися через хворобу чи навіть подорож, тому день в день додаток місячні не передбачить. Але він може підказати, коли краще йти до лікаря і коли приблизно відбувається овуляція (день, коли ризик завагітніти для тих, хто не користується контрацептивними засобами, є найбільшим). 

**Що можна, а що не можна робити перед візитом?**
Якщо ти йдеш до лікаря і скаржишся на виділення, не слід проводити спринцювання (промивання вагіни за допомогою спринцовки а.к.аі клізми) і вимивати ці виділення. Тоді неможливо взяти ці виділення на аналіз. Спринцювання взагалі слід проводити тільки у випадку, якщо вам його призначив лікар і бути з цим обережним, за останніми [дослідженнями](https://ajph.aphapublications.org/doi/abs/10.2105/AJPH.87.7.1207) ця практика не тільки не вважається ефективною, а може навіть і зашкодити. За день-два до візиту деякі гінекологи не рекомендують займатися сексом, бо тоді у вагіні можуть залишитися частинки сперми або змазка з презерватива, що також зіпсує аналіз на флору. 

**Чи нормально відчувати біль і мати кров’янисті виділення після візиту?**
Так. Після вагінального мазку можуть з’явитися нерясні кров'янисті виділення, особливо якщо твої судини розташовані близько до верхнього шару епітелію. Мазок береться щіточкою, яка робить зіскріб, а він трошки пошкоджує тоненьку слизисту. Але це не патологія. Може трошки боліти низ живота, але день-два і все минає. 

До того ж ти мажеш відчувати дискомфорт і під час огляду - це абсолютно нормально. Просто спробуй налаштуватися і зрозуміти, що огляд робиться задля твого здоров’я, і це не страшно. Навіть використання вагінального дзеркала через особливості побудови матки може викликати неприємні відчуття. Цього не слід боятися. А якщо щось і турбує під час огляду – скажи про це лікарю, і переконайся, чи те, що ти відчуваєш, це нормально. Наприклад, на останньому етапі огляду (внутрішньовагінальному), коли лікар/ка двома пальцями оглядає органи малого тазу, а іншою рукою натискає на низ живота, перевіряючи матку і додатки – він/вона має спитати, чи ти відчуваєш біль чи дискомфорт у певних ділянках животу. Тут варто чесно сказати, що тебе турбує, а не терпіти.

## Чешеться і пече: чи одразу це молочниця і чи йти до гінеколога?

Існують не лише тести на вагітність, а і тести на визначення ph вагіни, які також продають у аптеках. Це такі смужки, на які наносять виділення з піхви, а вони показують, чи у нормі твоя флора. Якщо у нормі – скоріше за все це тебе турбує не молочниця, а подразнення. Якщо ж тест показав наявність мікроорганізмів (змінив колір на такий, що не входить до норми, вказаної в інструкції) – у такому випадку слід йти до лікаря і робити аналіз, щоб визначити, які саме у тобі поселилися мікроорганізми, і призначити відповідне лікування. 

Це не завжди буде молочниця - може бути порушення мікрофлори, дисбіоз, мікоплазмоз і інше. Якщо ж кожного разу після відчуття зуду і печії у статевих органах, пити таблетки, які ти сама собі призначила, а вони насправді не від того, на що ти хворієш – у твого організму виробляється опір препарату, і потім, якщо ці таблетки насправді тобі знадобляться – вони не діятимуть. 

- - -

Варто запам’ятати одне: ходити до гінеколога – це не випробування, не муштра. Це піклування про своє здоров’я, похід до лікаря, який допоможе тобі почуватися у безпеці, бути впевненою у самопочутті, а також нагода дізнатися більше про жіноче здоров’я, секс і контрацепцію. Ходити до гінеколога – не соромно і не страшно. Це варто робити хоча б раз на рік і, обов’язково, коли щось турбує. Не сподівайся на рекламу чи фармацевта в аптеці – твоє здоров’я і стан може проаналізувати лише лікар/ка.



Джерела: інтерв'ю з лікарками-акушерками, гінекологинями Христиною Козак та Оленою Єрмоліною\
https://ajph.aphapublications.org/doi/abs/10.2105/AJPH.87.7.1207



Авторка тексту: Марина Верещака

Авторка ілюстрації: [Aga Bartosz](https://www.instagram.com/agabartosz/)
