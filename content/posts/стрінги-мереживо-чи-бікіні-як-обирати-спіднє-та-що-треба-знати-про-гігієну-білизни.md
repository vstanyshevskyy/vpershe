---
contentType: post
category: body
path: gigiyena_spidn`ogo
title: "Стрінги, мереживо чи бікіні. Як обирати спіднє та як підтримувати
  гігієну білизни  "
subtitle: Поки ви плутаєтеся між кольором і малюнком ваших трусиків, є дещо
  більш важливе. Розповідаємо, як обирати та підтримувати гігієну нижньої
  білизни .
image: /assets/uploads/1-3.jpg
tags: []
publishTime: 2021-11-03T12:35:16.357Z
---
<!--StartFragment-->

Білизна є невід’ємною частиною гардеробу багатьох людей, проте далеко не всі знають, як її правильно обирати, щоб не завдати шкоди своєму здоров’ю. У цьому матеріалі ми познайомимо вас з рекомендаціями щодо вибору спіднього та пояснимо, чому важливо їх дотримуватись.

<!--EndFragment-->

<!--StartFragment-->

## Для початку. Як обрати собі спіднє та яка тканина краща

Головним правилом при виборі моделей білизни є зручність та комфорт. Важливо обирати відповідний розмір та слідкувати, щоб труси не були надто тісними, щоб уникнути подразнення вагіни та шкіри навколо. Деяким типам білизни, як то мережевому або стрінгам, слід приділити особливу увагу в цьому плані. Але про це трошки згодом ;)

## Щодо тканини

Тканини, що добре пропускають повітря і не сприяють утворенню надмірної вологості у зоні бікіні, є [набільш здоровим вибором](http://article.scinursingresearch.com/pdf/ajnr-6-6-11.pdf), бо такі якості оберігають від розвитку грибкових інфекцій, які швидко розмножуються у темних вологих місцях.

*Нейлон* має м’яку та шовковисту текстуру. Білизна з нього майже не відчувається на шкірі та статевих органах і є дуже зручною у носінні та догляді. Нейлон не мнеться та не втрачає своєї форми, тож труси з цієї тканини не викликають дискомфорт під будь-яким одягом. Проте він має недостатню повітропроникність і збирає у собі вологу.

*Спандекс* – ще один зручний матеріал для білизни, відомий своєю властивістю розтягуватись на добре тримати форму. Він досить зносостійкий, але не надто щільний, тому добре пропускає повітря. Завдяки своїй еластичності, спандекс є чудовим вибором для занять спортом, бо дозволяє вільно рухатись, не утворюючи складок.

*Сітчасті труси* забезпечують повну вентиляцію і запобігають утворенню надмірної вологості, що дуже важливо у літній період, коли підвищується вірогідність спітніти через високі температури. До того ж така білизна виглядає привабливо і сексуально.

Однак найкращим матеріалом для білизни є стара-добра *бавовна*. Популярність цієї тканини зумовлена кількома факторами: невисокою вартістю, легкістю у виробництві та багатьма перевагами для здоров’я.

*Бавовна гіпоалергенна, тож добре підходить для щоденного носіння*. Вона добре пропускає повітря та абсорбує вологу, тому [попереджає утворення грибкових інфекцій](https://www.everydayhealth.com/yeast-infection/guide/prevention/). Білизна з іншого матеріалу, але з бавовняною ластовицею дає той самий ефект.

## Добре, зрозуміло. А що по стрінгам та мереживу?

Мереживні труси зазвичай шиються з синтетичних тканин, тому не слід носити їх регулярно. Час від часу можна побалувати себе такою білизною, але цей варіант – не для кожного дня.

Теж саме можна сказати про стрінги. Хоча наука не говорить про їх безперечну шкідливість, особливість цієї моделі полягає у тому, що задня полоска тканини дуже щільно прилягає до шкіри та анусу, а це може викликати натирання та навіть пошкодження анального отвору, тим самим спричинивши інфікування шкіри. До того ж, внаслідок пересуванню полоски вперед та назад під час рухів стає можливим [потрапляння бактерії E. coli з анусу у вагіну](https://www.everydayhealth.com/skin-beauty/women-who-wear-thongs/), що може призвести до вагініту і також підвищує вірогідність молочниці.

## Для тренувань та спорту - окрема білизна 

Кращим вибором для походу у спортзал будуть труси, що добре [поглинають вологу та мають високу еластичність](https://www.popsugar.com/fitness/should-you-wear-underwear-when-working-out-47672731). Це [може бути](https://pubmed.ncbi.nlm.nih.gov/9243163/) легкий та гладкий поліестер, нейлон, або спандекс. Бавовна також підходить для спорту, особливо, якщо ви носите щільні легінси. В будь-якому разі, після тренувань обов’язково треба міняти білизну, навіть якщо вона зроблена з найбільш дихаючого та вологопоглинаючого матеріалу.

Ви можете взагалі не вдягати труси, якщо тренуєтесь у шортах із вставками, що їх замінюють. Проте все одно такий одяг треба прати кожного разу, як і звичайну білизну.

## Коли час прощатися та кілька порад з догляду

Труси слід прати якомога частіше, щоб тримати кількість бактерій, що в них накопичуються, на мінімальному рівні. Справа в тому, що цих бактерій не так вже й просто позбутись – [близько 83%](https://abcnews.go.com/Health/Wellness/washing-machines-loaded-bacteria-dirty-clothes/story?id=10751420) чистого спіднього містить до 10,000 таких мікроорганізмів. Причина цього полягає в тому, що вони зберігаються у воді пральної машини.

**Ось р[екомендаці](https://www.healthline.com/health/womens-health/underwear-hygiene#7.-Consider-replacing-your-underwear-every-year)ї, які дозволять зробити вашу білизну чистішою:**

\- Сушіть труси у сушарці протягом 30 хвилин або прасуйте їх після прання.

\- Не змішуйте вашу білизну з одягом та спіднім хворої людини.

\- Якщо у вас бактеріальний вагіноз, не періть заражені труси разом з іншими.

\- Періть білизну окремо від одягу, на який потрапили інші тілесні рідини.

Оновлювати свій набор спіднього слід щороку, особливо, якщо у вас були бактеріальні інфекції. Це допоможе вам знизити ризик повторного зараження через присутність у білизні шкідливих мікроорганізмів. До того ж мати щось новеньке у гардеробі – гарний спосіб підняти собі настрій, тому не відмовляйте собі у цьому задоволенні та будьте здорові!

## **Бонус-трек. Чи можна без трусів** 

Звичка носити білизну властива багатьом з нас, і відмова від неї сьогодні часто сприймається, як екзотика та ексцентричність. Проте у такої позиції може бути багато переваг не тільки для власного комфорту, але й для здоров’я.

Основними проблемами при носінні білизни є ризик виникнення грибкових інфекцій та подразнення шкіри. При недостатній вентиляції може накопичуватись забагато вологи, що сприяє розвитку бактерій, а занадто тісні труси можуть натирати, що стає причиною утворення мікропошкоджень. Надмірний рівень вологи також додає неприємного запаху піхві, отже неправильно обрана білизна – це короткий шлях до багатьох проблем в цій області.

Рішенням може стати відмова від трусів взагалі. Свобода від білизни має кілька [переваг](https://www.healthline.com/health/going-commando-men#benefits):

\- піт краще випаровується

\- менше запаху

\- зменшується ризик розвитку грибкових інфекцій

\- зменшується ризик натирання та виникнення алергічних реакцій

Якщо оверсайз це ваше все, то відсутність спіднього може підвищити відчуття комфорту та вберегти піхву від різних неприємностей. Натомість, якщо ви надаєте перевагу обтягуючому одягу, можливий ризик зітнутися з іншими проблемами, ніж кандідоз та вагініт. Треба пам’ятати, що одяг може містити синтетичні барвники, тканини та інші хімікати, які можуть спричинити дерматит. Тому приймати рішення про носіння білизни треба, враховуючи як позитивні, так і можливі негативні фактори.

<!--EndFragment-->

Авторка статті: Катерина Кострова

Ілюстрація: [Agata Bartosz](https://www.agabartosz.com)[](https://www.instagram.com/agabartosz/)