---
contentType: post
category: body
path: normal-vulvas
title: Як виглядає нормальна вульва?
subtitle: ' '
image: /assets/uploads/tumblr_oyi4hv81yF1v9glkwo1_1280.jpg
image_alt: Як виглядає нормальна вульва?
tags:
  - тіло
related_sidebar:
  - path: why-no-orgasm
related_bottom:
  - path: mif-pro-divochu-plivu-shco-take-tsnota
  - path: volossya-na-tili-yak-poliubyty
publishTime: 2020-11-16T20:09:50.264Z
metaKeywords: >-
  вульва, как выглядит вульва, нормальная вульва, лабиопластика, большие половые
  губы, уменьшить половые губы, уменьшить вульву, уменьшить гениталии, большие
  гениталии, сделать половые губы меньше, сделать лабиопластику, лабиопластика
  отзывы, лабиопластика плюсы минусы
metaDescription: >-
  Чи розглядали ви коли-небудь свою вульву зблизька? А чи соромились того, як
  вона виглядає? Вульва — це зовнішня частина геніталій, тобто губи та капюшон
  клітора, а вагіна — внутрішня, та, що охоплює пеніс під час проникнення.
---
Чи розглядали ви коли-небудь свою вульву зблизька? А чи соромились того, як вона виглядає? Вульва — це зовнішня частина геніталій, тобто губи та капюшон клітора, а вагіна — внутрішня, та, що охоплює пеніс під час проникнення. [48% жінок незадоволені](https://www.refinery29.com/en-us/2019/03/226659/vagina-attitudes-survey) тим, як виглядає їх вульва, і були б не проти її змінити. Лабіопластика — операція зі зміни розміру та форми вульви, що коштує шалених грошей, — набирає популярності, попри здоровий глузд. [Лише в Британії](https://obgyn.onlinelibrary.wiley.com/doi/full/10.1111/1471-0528.12578) за останні десять років кількість таких процедур зросла вп’ятеро. Навіть дівчата-підлітки починають відкладати гроші на цю [операцію](https://well.blogs.nytimes.com/2016/04/25/increase-in-teenage-genital-surgery-prompts-guidelines-for-doctors/?smid=tw-nytimes&smtyp=cur&_r=0). Чому? 

Проблема в тому, що дівчата не знають, як має виглядати нормальна вульва, адже нам про це не розповідають, а тому соромляться будови своїх геніталій. Чи не єдине місце, де можна побачити та роздивитися вульву збоку, — це порно. Проте геніталії там мало схожі на те, що в трусах звичайних людей.  Яку вульву нам показують у порно? Маленькі зовнішні статеві губи, внутрішні статеві губи майже не визирають назовні, блідо-рожевий колір, ідеально поголена. До чого призводить така ідеалізація?

[Дослідження](https://obgyn.onlinelibrary.wiley.com/doi/full/10.1111/1471-0528.12578) доводять, що коли жінкам показати знімки справжніх вульв разом із фотокартками вульв, оброблених фоторедактором (зменшено розмір статевих губ, вирівняно колір шкіри та видалено волосся), то вони з більшою ймовірністю назвуть «нормальною» відфотошоплену вульву, хоча вона, ймовірно, зовсім не схожа на їхні власні геніталії! 

## Які бувають вульви?

Так само як і члени, вульви різняться за своєю будовою, кольором, навіть за запахом — і [це ок](https://www.healthline.com/health/womens-health/lopsided-vagina#shape). Вульва — це вся зовнішня поверхня геніталій. Туди входять лобок, клітор, великі статеві губи (зовнішня частина вульви) та малі статеві губи — складочки слизової тканини, що ховають за собою вхід до вагіни. Найчастіше порноакторки мають маленькі великі статеві губи, зовсім невидимі маленькі статеві губи та капюшон клітора. Насправді така будова є найменш поширеною серед жінок. Зазвичай малі статеві губи набагато виразніші — вони можуть бути асиметричними, визирати з-поміж великих статевих губ, мати темніший відтінок, ніж шкіра навколо геніталій, а капюшон клітора може бути великим і покритим складочками. Великі статеві губи також бувають різні: можуть звисати, бути досить великими та помітними або ж навпаки — маленькими та відкривати малі статеві губи. Крім того, [колір](http://www.labialibrary.org.au/your-labia/are-my-labia-normal/) вульви варіюється від рожевого до червонуватого, коричневого чи злегка фіолетового. 

## Що таке лабіопластика і навіщо вона потрібна?

Лабіопластика — операція зі зміни зовнішнього вигляду вульви. Насправді це просто ще одна вигадка капіталізму, який хоче збагатитись на наших комплексах. Такі операції [не є безпечними](https://www.nature.com/articles/nrurol.2018.1) з медичної точки зору. Частими наслідками таких операцій є шрамування, інфекції, кровотечі, втрата чутливості та защемлення нервів. 

## Як полюбити свою вульву?

Є багато [вправ](https://www.dodsonandross.com), які допомагають жінкам позбутися комплексів щодо вигляду своєї вульви. Наприклад, активістка Бетті Додсон побудувала свою кар’єру на тому, що запрошувала жінок повивчати власні вульви за допомогою люстерок. Її комплекс вправ базується на тому, що жінка довго і з любов’ю розглядає свою вульву в дзеркалі, а потім мастурбує (зазвичай з використанням кліторальних вібраторів), аж поки не досягне оргазму. 

Якщо ж дивитися на свою вульву в дзеркалі для вас поки що too much, можна дослідити вульви інших! :) Є безліч проєктів фотографів та художників, які намагаються розкрити ідею, що різноманіття вульв — це супер. 

* Наприклад, ось [проєкт](https://www.bbc.co.uk/news/resources/idt-sh/Why_I_Photographed_100_Vulvas) фотографки Лаури Додсворт, для якого вона сфотографувала сотню вульв. 
* Художник [Джеймі МакКартні](https://jamiemccartney.com/portfolio/the-great-wall-of-vagina/) створив панно з гіпсових зліпків жіночих вульв, щоб закликати жінок не робити лабіопластику. Його інсталяція — це «Велика стіна» з 400 вульв американок віком від 18 до 70 років. Мотто проєкту: «Не змінюйте свої вульви, краще змінюйте партнерів, яким вони не подобаються». 
* Схожу ідею втілили і в Європі: німець Мірко Гехт вже зробив зліпки вульв жінок з 27 країн і не збирається зупинятися. Його проєкт називається [I Show Flag](https://www.ishowflag.com/gallery), і в ньому навіть можна взяти участь. 
* Інстаграм-галерея [@the.vulva.gallery](https://www.instagram.com/the.vulva.gallery/) теж демонструє, що хоч усі вульви різні, проте рівні :) 
* Ще один класний [австралійський ресурс](http://www.labialibrary.org.au/) також пропонує фотоколекцію вульв. Можна спробувати пошукати свою вульву-близнючку! :)

Якщо ви маєте постійного партнера чи партнерку, попросіть їх робити компліменти вашій вульві під час сексу та просто так. Прийняти своє тіло може бути легше, якщо його любить близька вам людина. Навчіться приймати свою вульву такою, як вона є. Тоді, можливо, вам і себе, неідеальну, буде легше полюбити ;)

**Авторки тексту:** Юля Ковальчук, Катя Мячина

**Авторка ілюстрації:** [Уныво](https://www.instagram.com/unyvo_/)

*Стаття вийшла за підтримки Фонду ім. Гайнріха Бьолля, Бюро Київ — Україна.*
