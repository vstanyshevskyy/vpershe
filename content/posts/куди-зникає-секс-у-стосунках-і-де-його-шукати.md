---
contentType: post
category: sex
path: kudy_znykaie_seks
title: Куди зникає секс у стосунках? І де його шукати?
subtitle: "-"
image: /assets/uploads/6.jpg
tags: []
publishTime: 2021-11-17T18:46:00.000Z
---
<!--StartFragment-->

Пам’ятаєш, скільки сексу в тебе було на початку стосунків? Наскільки менше його стало тепер? І ось ти вже заходиш на сторінку секс-шопу і читаєш безліч постів про те, як розпалити пристрасть у стосунках. Куди зникає секс у стосунках? Як його повернути? Можливо, цього взагалі не варто робити.

Взагалі, це нормально.

Хтось із твоїх друзів може продовжувати пристрасно цілуватися навіть при інших, і от ти вже почуваєшся сексуальною невдахою у своїх стосунках. Але насправді більшість пар займається сексом доволі рідко. І чим довші стосунки — тим [менше сексу](https://www.ncbi.nlm.nih.gov/pubmed/9746819). 

Статистика доволі жорстока: за [даними 2017 року](https://link.springer.com/article/10.1007/s10508-017-0953-1), пари у довготривалих стосунках займаються сексом у середньому раз на тиждень. Лише раз! А [один із американських терапевтів](https://www.healthline.com/health/baby/how-often-do-normal-couples-have-sex) стверджує, що серед 20,000 пар у його практиці тільки 26% мали щотижневий секс; інші робили це значно рідше. Тобто, рідко займатися сексом — це нормально! 

***Але як же стосунки?*** 

Всі ми звикли до ідеї, що хороші стосунки неможливі без хорошого сексу. Якщо пара займається сексом постійно — це ніби ознака пристрасті та сильної любові. Але з наукової точки зору це так не працює. Частий секс ніяк не впливає на якість стосунків. 

Згідно з даними одного [дослідження](https://journals.sagepub.com/doi/abs/10.1177/1948550615616462), 1 раз на тиждень — це золотий стандарт щасливих пар. Ті, хто мають секс частіше, [не вважалися щасливішими](https://globalnews.ca/wp-content/uploads/2015/11/sex-study.pdf). А от що дійсно впливає на стосунки, так це якість сексу — пари, яким подобається секс, дійсно [більш задоволені](https://link.springer.com/article/10.1007/s10508-015-0672-4) стосунками загалом. Тому перед тим, як купувати чек-ліст “Як урізноманітнити секс?” в Інстаграмі, поговори з партнером/кою та чесно визнач, чи влаштовує вас обох ваш секс. Не варто шукати проблему там, де її немає. 

Та крім норм існує ще індивідуальне бажання. І якщо раніше "відхилення" в одну чи іншу сторону вважалися ненормальними, зараз можна хотіти сексу як декілька разів на день, так і раз на рік (або не хотіти зовсім). Що, як невелика кількість сексу не влаштовує когось із партнерів? Або навіть обох? Причин зниження кількості сексу в стосунках може бути багато. Почнемо з найпростіших.

В чому причина?

**Причина 1. Фізіологічні зміни**

Бажання — це не тільки психологічний, а й фізіологічний процес. Тому в першу чергу треба виключити саме фізичні причини. 

*Що [викликає](https://www.healthline.com/health/low-testosterone/conditions-that-cause-low-libido#drug-use) низьке лібідо?*

\- гормональний дисбаланс 

\- вживання деяких медикаментів (стероїди, деякі антидепресанти, опіоїдні знеболювальні, побичний ефект оральних контрацептивів)

\- занадто низька або занадто висока фізична активність

\- недостатня кількість сну

\- депресія

\- деякі хронічні хвороби (діабет 2 типу, ожиріння, захворювання внутрішніх органів)

\- вживання алкоголю та наркотичних речовин

Але найчастіше на недостатню кількість сексу жаліються цілком здорові пари, які не мають очевидних причин не хотіти сексу. Проблема частіше має психологічну основу.

**Причина 2. Стрес та поганий сон**

Дедлайни горять, грошей на нову квартиру постійно бракує, до відпочинку ще пів року, а поки ти щовечора стоїш в жахливих заторах. Сучасне життя надзвичайно складне із психологічної точки зору, і не дивно, що час від часу ми всі стресуємо. В таких випадках секс може більше не сприйматися як щось приємне, а навпаки — як додаткове навантаження для організму. 

Додай сюди відсутність здорового сну — і отримаєш готову причину зниженого лібідо. Коли організму не вистачає відпочинку, він уникатиме додаткових навантажень. 

**Причина 3. Передбачуваність**

Як часто в сексі ти рухаєшся за одним сценарієм? Спочатку обійми, потім поцілунки, потім — оральні ласки та фрикції у 2-3 комфортних позах. Така поведінка логічна, бо мозок запам’ятовує найпростіші способи отримати бажане. Але все ж, з кожним разом ця передбачуваність знижує задоволення. 

**Причина 4. Відсутність близькості**

Ви можете бачитися щодня або взагалі жити разом, але не бути справді близькими. Причому і в психологічному, і навіть у фізичному сенсі. Спробуй пригадати, скільки вечорів ви просто розмовляли замість того, щоб мовчки переглядати серіал. Або порахуй, скільки разів на день ви обіймаєтеся і цілуєтеся. Якщо результати невтішні, ти знаєш де починати шукати.

**Причина 5. Секс не приносить задоволення**

Мозок — ще та егоїстична штучка, якій подавай тільки хороше і відмітай все неприємне. Тому коли секс переходить з розряду “вау” в ряди “так собі задоволень”, мозок більше не хоче ним займатися (особливо, якщо в категорії “вау” залишаються речі, які потребують мінімум дій). Чому так відбувається? Так, з одного боку, гормони втихають, і кожен секс вже не є сенсаційним. Але часто причина ховається у відсутності комунікації між партнерами: вони не знають, як зробити партнеру/ці добре, тому роблять як звикли. А в сексі завжди потрібен індивідуальний підхід.

***Тож.. що робити?***

Окей, ти вже знаєш, що сексу вам з партнером/кою відверто бракує. З чого почати? Велика кількість пар чомусь заходить на сторінку якогось секс-шопу та починає обирати щось серед незвичного одягу, лубрикантів, девайсів та гаджетів. Комусь це дійсно може допомогти — але частіше таке рішення лише трохи відсуне проблему на майбутнє. До того ж є більш дієві та економні варіанти.

**1. Говоріть словами через рот**

Великої кількості проблем можна було б уникнути, якби пари частіше говорили та слухали одне одного. І якщо в стосунках загалом про ідеальне розуміння говорити дещо утопічно, то в сексі можна пробувати. Кажи, що тобі подобається, а що ні. Питай у партнера/ки про бажані практики. Разом подумайте, чого вам бракує. Якщо прямо говорити про секс тобі незручно, знайди референси — покажи у фільмі те, що хочеш спробувати у житті.

**2. Проводьте час тільки вдвох**

Без друзів, гаджетів, серіалів та їжі. Спілкуйтеся, обіймайтеся, грайтеся — робіть що завгодно, аби тільки бути в емоційному контакті один з одним. Краще якщо до емоційного контакту додасться і тілесний. 

**3. Пограйте в заборони**

Тут є одразу дві круті практики, які допоможуть підвищити бажання. Перша — заборона на секс: вам потрібно роздягтися і ніжитися голими. Можна робити все, крім безпосередньо сексуальних дій (спойлер: скоріше за все, ви програєте). Друга — заборона на певну дію. Часто секс іде за одним і тим же сценарієм, тому щоб трошки розшевелити всю діяльність, забороніть щось одне одному. Якщо ви зазвичай кохаєтеся в ліжку, домовтеся про секс будь-де, тільки не в ньому. Якщо секс грубий — забороніть сильні стискання чи ляпаси.

**4. Домовтеся про секс**

Запланований секс може здаватися навіть гіршим, ніж відсутність самого сексу. Однак, зізнайся — часто на секс просто немає часу. Тому немає нічого поганого в тому, щоб цей час виділити. Просто сприймай це як домовленість про побачення. Більше того, мозок не так любить саму нагороду, як процес очікування — тому саме планування дня Х вже може збудити.

**5. Позбавтеся всього, що вас не збуджує**

Можливо, в глибині душі ти ненавидиш секс у шкарпетках, тебе дуже відволікає музика на фоні, або навпаки — не надто збуджує крик сусідів під вікнами. Секс — це завжди про контекст, тому дуже важливо зробити правильний сеттінг. Якщо ліжко асоціюється більше зі сном, кохайтеся на дивані. Якщо переживаєш, що тебе почують сусіди — вмикай гучніше музику. Не подобається світло? Вимикай його, запалюй свічки або купуй неонові лампи.

**6. Почніть себе любити**

[Дослідження](https://www.researchgate.net/publication/332740498_How_Intercourse_Frequency_Is_Affected_by_Relationship_Length_Relationship_Quality_and_Sexual_Strategies_Using_Couple_Data) підтверджують, що сексу більше там, де партнери (особливо партнерки) більше сексуально розкуті. Якщо ти соромишся свого тіла, розмірів або вигляду окремих його частин чи поведінки в сексі — “кіна не буде”, бо секс буде асоціюватися з травматичним, а не приємним досвідом. Тому спробуй знайти в собі прекрасне замість того, щоб фокусуватися на недоліках. Або попроси партнера/ку допомогти — може це стане прелюдією до бажаного сексу ;)

<!--EndFragment-->

**Авторка статті:** Юлія Iгнатуха

**Ілюстрація:** [Agata Bartosz](https://www.agabartosz.com)

***Використані джерела:***

“[Sexual Frequency Predicts Greater Well-Being, But More is Not Always Better](https://journals.sagepub.com/doi/abs/10.1177/1948550615616462)”, Journals.sagepub.com

“[How Intercourse Frequency Is Affected by Relationship Length, Relationship Quality, and Sexual Strategies Using Couple Data](https://www.researchgate.net/publication/332740498_How_Intercourse_Frequency_Is_Affected_by_Relationship_Length_Relationship_Quality_and_Sexual_Strategies_Using_Couple_Data)”, ResearhGate.net

“[Low Sex Drive: Common Causes and Treatment](https://www.healthline.com/health/low-testosterone/conditions-that-cause-low-libido)”, HealthLine.com

“[Coital frequency among married and cohabiting couples in the United States. A comment](https://pubmed.ncbi.nlm.nih.gov/9746819/)”, Pubmed.gov

“[Declines in Sexual Frequency among American Adults, 1989–2014](https://link.springer.com/article/10.1007/s10508-017-0953-1)”, link.springer.com

[“How Often Do ‘Normal’ Couples Have Sex?”](https://www.healthline.com/health/baby/how-often-do-normal-couples-have-sex), HealthLine.com

<!--EndFragment-->