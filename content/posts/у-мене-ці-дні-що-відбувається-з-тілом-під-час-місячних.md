---
contentType: post
category: body
path: misiachni
title: 'У мене ці дні: що відбувається з тілом під час місячних'
subtitle: 'Розказуємо про місячні, менструальний цикл, гормони і зміни настрою'
image: /assets/uploads/pinktissue-article.jpg
image_alt: >-
  рожеві серветки з краплинками крові, бо критичні дні чи місячні не потрібно
  приховувати
tags:
  - тіло
  - місячні
  - гормони
  - здоров'я
  - статті
  - пубертат
relatedSidebarMobilePosition: 4
relatedSidebarMobileTitle: "Цікаве для тебе"
publishTime: '2018-09-01T12:00:00+03:00'
metaKeywords: >-
  місячні, критичні дні, ці дні, менструація, що відбувається з тілом, зміни в
  тілі, що таке місячні, перші місячні, менструальний цикл, жіноче здоров'я,
  гормональний баланс, зміни настрою під час місячних, ПМС, дівчина, дівчата,
  гінеколог, месячные, менструация, критические дни, менструальный цикл, первые
  месячные, когда наступят месячные, когда начнутся месячные, коли почнуться
  місячні
metaDescription: >-
  Коли-небудь задумувались про те, що насправді відбувається з тілом під час
  місячних? У цій статті, ми коротко і доступно пояснимо головні етапи
  менструального циклу, а також розкажемо про зміни настрою та вплив гормонів на
  менструацію.
---
_Коли-небудь задумувались про те, що насправді відбувається з тілом під час місячних? У цій статті, ми коротко і доступно пояснимо головні етапи менструального циклу, а також розкажемо про зміни настрою та вплив гормонів на менструацію. А якщо матимеш додаткові питання, звертайся до нас через жовту форму зворотнього зв’язку._

Коли дівочий організм досягає підліткового віку, тіло починає змінюватися. Ці зміни можуть початися як у 10, так і в 16 років, в залежності від індивідуальних особливостей. Тому не варто хвилюватися, якщо всі однокласниці уже купують бюстгальтери, а у тебе ще “нічого не виросло”. Адже на все свій час! 

Під час пубертату, організм виробляє новий набір гормонів. Ці гормони провокують фізичні зміни в тілі - появу вторинних статевих ознак. У дівчат збільшуються груди, форми стають більш округлими, з’являється волосся під пахвами,  на лобку і по всьому тілу, а на ногах воно стає темнішим. Окрім того, гормони посилають сигнали твоєму тілу, які повідомляють, що тіло готове до зачаття дитини. З цього починається менструальний цикл. Більше про гормони можна почитати [тут](https://vpershe.com/articles/scho-take-hormony-testosteron-estrogen).

## Як проходять перші місячні?

Перша менструація (вона називається менархе) у рамках норми стається у період від 8 до 16 років (зазвичай у 11-13 років). У дівчаток з вищою масою тіла місячні зазвичай починаються раніше. Підвищена фізична активність може дещо сповільнити настання першої менструації.

## Що таке менструальний цикл?

Менструальний цикл може тривати від 21 до 35 днів. Всі організми  різні, тому і довжина циклу у різних дівчат відрізняється. Проте, прийнято вважати, що середній цикл триває +-28 днів. 

Самі місячні, тобто виділення крові, - це лише одна із фаз менструального циклу. Вони тривають зазвичай 3-5 дні, хоча невеликі відхилення від цих рамок теж вважаються нормальними. На довжину циклу впливають стрес, подорожі, сильні емоції, коливання ваги та надмірна фізична активність.

Менструальний цикл складається з чотирьох фаз. Сама менструація (виділення крові) вважається початком циклу і першою його фазою, але для того, щоб краще зрозуміти що відбувається в тілі протягом всього циклу, важливо описати всі його фази.
 Почнемо з другої - вона починається одразу по завершенню місячних.

**2 фаза: Фолікулярна фаза (підготовка до овуляції)**

Твоє тіло готується до овуляції, оптимального періоду для зачаття дитини. Цей процес дозрівання продукує гормон естроген, що приводить до потовщання внутрішнього шару матки (ендометрію) - він наповнюється кров’ю та поживними речовинами, які будуть підтримувати плід у випадку зачаття.

Рівень гормону естрогену підвищений, тому можна помітити покращений настрій і прилив енергії. Під час цієї фази, можуть бути прозорі або білі виділення - це абсолютно нормально.

**3 фаза: Овуляція**

Під час овуляції дозріла яйцеклітина виходить через фалопієві труби і подорожує у напрямку матки. Яйцеклітина готова до запліднення протягом 12-24 годин. Якщо у цей час вона увійде у контакт з спермою, то запліднення найімовірніше відбудеться. Саме тому у ці дні варто пам’ятати про засоби контрацепції, якщо ти ще не плануєш мати дітей.

Під час цієї фази тіло виробляє найвищі рівні естрогену, тому підвищується енергія та сексуальне бажання.

**4 фаза: Лутеальна фаза (кінець менструального циклу)** 

Після того, як яйцеклітина потрапляє у матку, головним гормоном в жіночому тілі стає прогестерон. Він впливає на матку таким чином, щоб її стінки й надалі потовщувалися. Але якщо яйцеклітина не запліднена, то рівні естрогену та прогестерону спадають.

Матці більше не потрібно утримувати повний поживних компонентів ендометрій, тому він починає розпадатись. 

Підвищення прогестерону означає,що дівчина може стати  більш чутливою до стресових ситуацій і відчувати перепади настрою. Можливі також почуття гніву, суму чи переживання. Груди можуть здаватись більш чутливими чи навіть боліти. Цей процес називається передменструальним синдромом (ПМС). Щоправда, не всі дівчата мають передменструальний синдром - наука поки що не зовсім розуміє, від чого він залежить. Ми дуже скоро опублікуємо текст про ПМС, щоб пояснити тобі, що це таке. Але поки що, якщо ти впізнаєш симптоми, не переживай, мати ПМС - це окей.

**1 фаза: Менструальна фаза (початок циклу)**

Перший день місячних - це початок нового менструального циклу. Верхній шар ендометрію разом з кров’ю, клітинами вагіни та залозистими виділеннями виходить з тіла через вагіну у вигляді червоної речовини - це і є менструальні виділення. У ці дні у дівчини може боліти живіт, знизитися рівень енергії, тому краще бути обережною з фізичними навантаженнями. Можливо, ти чула/в, що під час місячних не можна купатися, фарбувати волосся чи займатися сексом? Усе це - міфи, розвіювання яких ти можеш прочитати у нас на інстаграмі (тицяй на іконку у правому верхньому куті сайту ;) )

## Проблеми з менструальним циклом

Пам’ятай, що стежити за своїм циклом - це корисна практика, адже бувають випадки, при яких варто проконсультуватися з лікарем:

* Місячні не почалися до 16 років або за 2 роки після появи вторинних статевих ознак;
* Місячні дуже болючі або нерегулярні.  (Під час першого року після менархе (перших місячних) цикл лише встановлюється, а тому може бути нерегулярним. Це не причина для хвилювання, і звернути увагу на регулярність циклу варто після першого року після перших місячних ;
* Місячні тривають менше 3 або більше 7 днів;
* Місячні припиняються на більше, ніж 90 днів;
* Кровотечі стаються в різні фази циклу

- - -

Місячні - це абсолютно нормальний процес, через який проходять майже всі жінки світу. Їх не варто соромитися, називати їх "ці дні", "критичні дні" чи придумувати для них будь-які інші нікнейми. Важливо стежити за своїм менструальним циклом, щоб знати, чого очікувати від своїх гормонів та настрою. Адже знання - це сила, особливо у сфері здоров'я ;)

_Джерела_

1. Poromaa, Inger Sundström, and Malin Gingnell. "Menstrual cycle influence on cognitive function and emotion processing—from a reproductive perspective." Frontiers in neuroscience 8 (2014);
2. Fehring, Richard J., Mary Schneider, and Kathleen Raviele. "Variability in the phases of the menstrual cycle." Journal of Obstetric, Gynecologic, & Neonatal Nursing 35.3 (2006): 376-384.

Авторка тексту: Юлія Ковальчук

Авторка фотографії: [Sophie Le Roux ](sleroux.com)
