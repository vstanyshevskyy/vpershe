---
contentType: post
category: sex
path: mif-pro-divochu-plivu-shco-take-tsnota
title: 'Головний міф про перший секс та дівочу пліву: що таке цнота'
subtitle: >-
  Розвінчуємо міф про втрату цноти, а також розказуємо чи варто чекати болю,
  крові, і розриву дівочої пліви під час першого сексу.
image: /assets/uploads/vpershe-witczak-hymen.jpg
image_alt: >-
  Розвінчуємо міф про втрату цноти, а також розказуємо чи варто чекати болю,
  крові, і розриву дівочої пліви під час першого сексу.
relatedSidebarMobilePosition: 4
relatedSidebarMobileTitle: "Цікаве для тебе"
tags:
  - тіло
  - секс
  - дівчата
  - статті
publishTime: '2018-09-27T17:22:12+03:00'
metaKeywords: >-
  дівоча пліва, перший раз, перший секс, цнота, пози в статевому акті, пози для
  першого разу, перший раз, втрата цноти, цнота у дівчат, цнота дівчини, втрата
  цноти у дівчат, як правильно займатися сексом, як займатися коханням, цнота
  втрата, як збити целку, місячні після першого разу, що робити щоб не
  завагітніти, статеві органи дівчини, мій перший раз, целка, девственность,
  девственница, как лишить девственности, как восстановить девственность, гимен,
  гімен, сексуальна освіта в україні, сексуальна освіта в школах, сексуальна
  освіта для підлітків, секс освіта, сексуальна освіта вперше, вперше, онлайн
  проект з сексуальної освіти
metaDescription: >-
  Одне з найбільш поширених побоювань перед першим сексом у дівчат – думка про
  те, що він буде супроводжуватись болем і кров’ю через розрив «дівочої пліви»
  та позбавлення її цноти. Проте воно не завжди обґрунтоване. Краще розуміння
  того, як влаштований цей орган та що з ним відбувається під час сексу
  дозволить тобі ліпше розуміти своє тіло і розвіяти чимало із цих страхів.
---
_Одне з найбільш поширених побоювань перед першим сексом у дівчат – думка про те, що він буде супроводжуватись болем і кров’ю через розрив «дівочої пліви» та позбавлення її цноти. Проте воно не завжди обґрунтоване. Краще розуміння того, як влаштований цей орган та що з ним відбувається під час сексу дозволить тобі ліпше розуміти своє тіло і розвіяти чимало із цих страхів._

## Що таке дівоча пліва?

Так звана дівоча пліва (або гімен з латинської) – еластична мембрана, схожа на тонку слизову оболонку, яка оточує вхід до піхви на відстані 1-2 см. Останнім часом в сексуальній освіті її прийнято називати [вагінальною короною](http://www.scarleteen.com/article/bodies/my_corona_the_anatomy_formerly_known_as_the_hymen_the_myths_that_surround_it), зокрема через її особливу форму. Справа в тому, що вона, на відміну від переконань багатьох людей, частіше за все не закриває  вхід до вагіни повністю, а прикриває лише його частину. Хоча, бувають і [випадки](https://youngwomenshealth.org/2013/07/10/hymens/), коли гімен може повністю закривати вагінальний прохід або ж мати лише маленький отвір. Ці випадки – доволі рідкісні і зазвичай потребують хірургічного втручання, адже щільна мембрана блокуватиме вихід менструальної крові та вагінальних виділень. В інших випадках ця оболонка може мати один або кілька більших чи менших отворів, або ж прикривати лише частину входу до піхви у формі півмісяця.

Зазвичай гімен розтягується упродовж зростання та [дорослішання](http://vpershe.com/articles/zminy-v-tili-divchyny-pidlitka). Цьому сприяють [гормони](http://vpershe.com/articles/scho-take-hormony-testosteron-estrogen), вагінальні [виділення](http://vpershe.com/articles/misiachni), звичайна фізична активність (як от катання на велосипеді чи гімнастика), використання тампонів, [мастурбація](http://vpershe.com/stories/persha-masturbacia-pershyy-sex-porno) із проникненням та, звісно, проникаючий секс. 

## Перший секс не означає «втрату» гімену

Під час першого сексу дівоча пліва нікуди не зникає, а лише розтягується. Це, звісно, не гарантує відсутності дискомфортних відчуттів - розриви гімену все ж можуть відбутись. Спричинити їх може [атипова будова](https://youngwomenshealth.org/2013/07/10/hymens/) дівочої пліви (як от гімен з перегородкою, із одним або кількома маленькими отворами, суцільний гімен), або ж надто швидке проникнення та недостатня кількість лубрикації. В останньому випадку слід пам’ятати, що спричинити кров можуть не лише розриви дівочої пліви, а й механічні пошкодження слизової оболонки піхви чи [інші причини](https://youngwomenshealth.org/2014/08/01/endometriosis-general-information/).

> Аби уникнути можливих неприємних відчуттів, під час першого сексу експерти радять спершу оглянути власний гімен, наприклад, користуючись дзеркальцем. 

Якщо його будова є атиповою і може спричинити біль чи травми при проникненні – варто [проконсультуватись](https://www.youtube.com/watch?v=nUjq60Gskkw) із лікарем/кою про те, як запобігти цьому. Окрім цього, під час першого сексу важливо не квапити події та уникати різких рухів. Також у нагоді стануть лубриканти на водній або силіконовій основі, які допоможуть зменшити негативні відчуття. 

До слова, надто швидке проникнення та хвилювання – одна з головних причин «живучості» міфу про те, що перший секс для дівчат обов’язково має бути болючим. Адже саме передчуття болю нерідко призводить до надмірного напруження, блокує сексуальне збудження та зменшує виділення природної змазки у дівчини. Все це разом може спричинити неприємні відчуття під час першого сексу. Ідея про те, що під час сексу відбудуться «розриви» чи «пошкодження» якоїсь частини тіла (хоча, як ти тепер розумієш, це зовсім необов’язково) загалом не сприяють розслабленню і тим самим роблять дівчатам “ведмежу послугу”.

Втім, на практиці часто виявляється, що причини для таких страхів - дещо перебільшені. До прикладу згідно, з [опитуванням](http://www.scarleteen.com/article/advice/one_bloody_mess_myths_realities_of_bleeding_with_first_intercourse), проведеним 1998 році у Великобританії - щонайменше 63% жінок підтвердили, що не спостерігали крові під час першого сексу. 

## А що таке цнота?

У попередні сторіччя, сексуальну поведінку людей оточувало значно більше заборон та упереджень, ніж зараз, особливо, коли мова йшла про жінок. Для них прийнятним вважався лише секс у шлюбі з єдиним чоловіком. Ідея про «запечатаність» жіночої піхви дівочою плівою та її «відкриття» чи «розривання» чоловіком під час статевого акту відповідала тодішнім уявленням про підлеглу роль жінки, яка головним чином зводилась до народження дітей. А уявлення про те, що під час першого сексу з жіночим тілом відбудуться незворотні зміни було одним із засобів запобігання дошлюбних зв’язків у дівчат. Аби не втрапити у халепу, новоспечені наречені нерідко імітували кровотечу, роблячи непомітні надрізи на стегнах.

Нині, знаючи більше про будову жіночого тіла, і вагінальної корони зокрема, ми розуміємо, що в багатьох випадках її розтягнення могло відбутись задовго до початку сексуального життя. Дуже рідко, але також трапляється, що у дівчат відсутній гімен від народження. Чи можемо в такому разі заперечувати цнотливість дівчини, у якої не було сексу? 

З іншого боку дівчина може практикувати оральний чи анальний секс та інші сексуальні практики, однак не займатись вагінальним сексом та мати не розтягнуту дівочу пліву. Чи це буде підтвердженням цнотливості?  

Для чого нам взагалі визначати свій чи чужий досвід у термінах «цноти» чи «незайманості»? – питання, яке може стати темою для іншої розмови. Однак коли ми намагаємось знайти відповідність цноти у такій анатомічній особливості як гімен – ми ризикуємо потрапити в пастку, в якій винятків більше, ніж правил. 

Саме тому, аби позбутись застарілих асоціацій із цнотою, активістки Шведської асоціації сексуальної освіти запропонували переменувати гімен на «вагінальну корону» – термін, який в останні роки стає дедалі популярнішим. На думку активісток, розуміння того, що фізіологічні особливості гімену не завжди можуть розповісти про сексуальний досвід його власниці, допоможе подолати чимало тривожних міфів щодо сексуального життя в цілому.
 Окрім того, дівчата не матимуть страху перед біллю, яку всі пов'язують з першим сексом (адже її відчуття зовсім не обов'язкове) 

_Джерела:_ http://www.scarleteen.com/article/bodies/my_corona_the_anatomy_formerly_known_as_the_hymen_the_myths_that_surround_it

https://youngwomenshealth.org/2013/07/10/hymens/

https://youngwomenshealth.org/2014/08/01/endometriosis-general-information/

https://www.youtube.com/watch?v=nUjq60Gskkw

http://www.scarleteen.com/article/advice/one_bloody_mess_myths_realities_of_bleeding_with_first_intercourse

Авторка тексту: Марта Пересада

Авторка ілюстрації: [Dobrochna Witczak](https://www.instagram.com/dochna_/)
