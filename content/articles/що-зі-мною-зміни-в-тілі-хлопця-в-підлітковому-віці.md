---
contentType: articles
path: zminy-v-tili-hlopcya-v-pidlitkovomu-vici
title: 'Що зі мною: зміни в тілі хлопця в підлітковому віці'
subtitle: >-
  Розкладаємо по поличках всі зміни, що відбуваються в твоєму тілі протягом
  підліткового віку
image: /assets/uploads/vpershe-male-change-puberty.jpg
image_alt: які зміни відбуваються в тілі хлопця під час пубертату чи підліткового віку
carousel_featured: true
carousel_image: /assets/uploads/vpershe-male-change-puberty-karusel.jpg
carousel_image_alt: які зміни відбуваються в тілі хлопця під час пубертату чи підліткового віку
list_image_articles: /assets/uploads/vpershe-male-change-puberty-karusel.jpg
list_image: /assets/uploads/vpershe-male-change-puberty.jpg
list_image_alt: які зміни відбуваються в тілі хлопця під час пубертату чи підліткового віку
tags:
  - тіло
  - пубертат
  - хлопці
  - статті
publishTime: '2018-09-16T13:29:45+03:00'
metaKeywords: >-
  підлітковий вік, пубертат, перехідний вік, що відбувається з тілом, зміни в
  тілі хлопця, хлопець підліток, розвиток дитини, психологія підліткового віку,
  підліткова психологія, вікова психологія, я соромлюсь свого тіла, пубертатный
  период, подростковый возраст, переходной возраст, мальчик подросток, изменения
  в теле парней, изменения в теле мальчиков
metaDescription: >-
  Пубертат - це період життя людини, в якому вона проходить через найбільш
  комплексні зміни. Це той час, коли змінюється твоє тіло, твоя поведінка, твій
  емоційний стан та соціальний статус. Недарма його називають перехідним віком -
  це дійсно той період, коли ти з дитини перетворюєшся на підлітка.
---
_Пубертат - це період життя людини, в якому вона проходить через найбільш комплексні зміни. Це той час, коли змінюється твоє тіло, твоя поведінка, твій емоційний стан та соціальний статус. Недарма його називають перехідним віком - це дійсно той період, коли ти з дитини перетворюєшся на молоду особу._

Твоє тіло змінюється як всередині, так і зовні. Все змінюється так швидко, що іноді здається, що ти виростаєш на кілька сантиметрів кожного дня і постійно десь з’являється нове волосся :) Ми зібрали всі зовнішні зміни в невелику хронологію, щоб ти розумів ліпше, що і як працює. Кожна людина різна, і процеси дорослішання дуже сильно залежать від твоєї генетики та здоров’я, тому, якщо щось не співпадає по часу, не бійся і не переживай - в буремний час пубертату невеликі відхилення від норми- це теж норма!

**11-14 років:**

* Твої статеві органи (спочатку яєчка і мошонка, а потім і пеніс) починають рости. Одне яєчко може рости швидше за інше - це ок. Взагалі, у більшості чоловіків вони різного розміру або асиметрично розташовані, тому в цьому немає абсолютно нічого дивного!
* Пеніс росте в довжину і зовсім трохи в ширину. Десь за рік після початку його росту відбувається перша несвідома еякуляція (виділення сперми) - це абсолютно окей, через це проходить більшість хлопців.
* В цей самий час відбувається зміна голосу - він може “зламатися” дуже швидко, буквально за одну ніч, а може змінюватися поступово. А ще на шиї починає проявлятися кадик або “адамове яблуко”. Це все наслідки роботи гормонів андрогенів, про які більше можеш почитати [тут](https://vpershe.com/articles/scho-take-hormony-testosteron-estrogen).
* Окрім того, в тебе починає рости лобкове волосся. З часом воно стане темнішим і грубшим через роботу [тестостерону](https://vpershe.com/articles/scho-take-hormony-testosteron-estrogen).

**12-15 років:**

* Твоє тіло починає швидко рости - збільшується зріст, вага, ширина плечей і грудей. Голова, стопи і руки можуть рости швидше за інші частини тіла. Ріст припиняється десь коло 18-20 років. До цього віку хлопці в середньому виростають на 30 см.
* В цьому віці у деяких хлопців через гормони може початися розвиток грудей - в одній або обох з них може почати формуватися тканина молочної залози. Це називається гінекомастія, це нормально і це проходить. Це переживають приблизно 50% всіх хлопців на планеті і причиною цього є [гормон естроген](https://vpershe.com/articles/scho-take-hormony-testosteron-estrogen), який є в тілі кожної людини. Зазвичай гінекомастія проходить сама собою, коли в тілі відновлюється баланс гормонів, але у серйозних випадках лікарі радять робити операцію. Деколи причиною ускладненої гінекомастії також є вживання марихуани, героїну чи стероїдних анаболіків, адже вони впливають на гормональний баланс в тілі.

**13-16 років:**

* Волосся починає з’являтися на інших частинах тіла - на обличчі, в пахвах, на ногах, руках, а деколи і на грудях, животі і спині. На обличчі воно спершу з’являється над верхньою губою, а тоді розповсюджується на підборіддя, щоки та трохи на шию. Кількість волосся на тілі визначається на генетичному рівні, так само як його колір та щільність, тому в цьому питанні немає норми. Можна спробувати прийняти своє волосся, але якщо не виходить, в таких випадках і жінки, і чоловіки можуть користуватися послугами депіляції - в цьому немає нічого сороміцького :)
* Разом з волоссям у пахвах, починається ще один не дуже "прикольний” процес - інтенсивніше вироблення шкірного жиру та поту. Саме це і викликає акне - запалення шкіри та прищі. Ми писали про нього більше [отут](https://vpershe.com/articles/scho-take-acne-zvidky-u-mene-pryschchi).  Якщо коротко, кількість акне також залежить від генетики, але якщо воно тебе непокоїть, його можна вилікувати!
* Через те, що запах поту змінюється, варто ретельніше стежити за власною гігієною і, якщо хочеться, почати користуватися дезодорантом (перед нанесенням на шкіру підпашок, нанеси трохи на руку - щоб перевірити чи немає в тебе на нього алергії)
* В цей період також можна чекати на такі веселі штуки, як несвідомі [ерекції](https://vpershe.com/stories/persha-masturbacia-pershyy-sex-porno) (ну, коли в тебе не знати чого, кхм-кхм, встає). Вони реально не залежать ні від чого, можуть навіть статися посеред уроку чи під час прогулянки. Це абсолютно ок і люди взагалі того зазвичай не помічають (ну серйозно, ти думаєш, що всі навколо тебе завжди витріщаються на твій член? ;) ), тому немає чого переживати. В такі моменти зазвичай радять подумати про щось неприємне - наприклад, про вітрянку чи зогнилу капусту - і ерекція пройде. Якщо вона не проходить протягом кількох годин (таке теж буває) ліпше звернутися до лікаря (щоб не перетиснути надходження крові до пеніса).
* Окрім несвідомих ерекцій також з’являються несвідомі еякуляції (зазвичай, нічні). Це теж ок і точно не свідчить про те, що ти вмираєш :) Просто яєчка дуже активно виробляють сперму і її ніде подіти - от вона і виштовхується назовні. Такі штуки називаються нічні полюції (краще не запам’ятовуй це страшне слово), і вони бувають навіть у дорослих чоловіків.

- - -

Це найголовніші зміни, яких тобі варто чекати в підлітковому віці. Всі вони - нормальне явище, через яке пройшла вся частина дорослого населення (хоч іноді і здається, що всі ці дорослі просто такими народилися і ніколи не знали, що це таке бути підлітком!) 

Якщо у тебе виникають труднощі з прийняттям свого тіла або з тим, щоб встигнути за всіма реактивними змінами, що стаються в ньому та в твоєму житті, пиши нам в аскбокс (справа на екрані знайдеш жовтий ярличок) або в інстаграм (посилання у верхньому правому куті сайту) - ми спробуємо допомогти або щось порадити ;)

Авторка тексту: Катя Мячіна

Авторка ілюстрації: [Світлана Дьяченко](https://www.instagram.com/whereismymint/)

_Джерела:_ https://kidshealth.org/en/teens/boybrst.html

http://www.pamf.org/teen/health/puberty/physicalchanges.html

http://raisingchildren.net.au/articles/physical_changes_teenagers.html
