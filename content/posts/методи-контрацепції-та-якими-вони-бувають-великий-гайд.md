---
contentType: post
category: sex
path: https://vpershe.com/sex/metody_kontraseptsii
title: Методи контрацепції та якими вони бувають. Великий гайд
subtitle: Усе що треба знати про сучасний світ контрацептивів
image: /assets/uploads/help-and-care.png
tags:
  - контрацепція здоров'я
related_bottom:
  - path: porvavsya-prezervatyv
publishTime: 2021-10-19T15:28:35.616Z
metaKeywords: ""
---
<!--StartFragment-->

В підлітковому віці я чудово знала, що під час сексу потрібно користуватися презервативами — щоб не завагітніти. Тому коли гінеколог порекомендував в якості контрацептиву гормональні таблетки, презервативи з мого життя зникли. А натомість з’явилися порушення мікрофлори, безкінечні прийоми ліків та купа аналізів. Бо (сюрприз!) презервативи потрібні не тільки для запобігання вагітності. Вони — дієвий спосіб уникнення великої кількості ІПСШ. І якби я знала про це раніше, зекономила б купу грошей.

Звісно, презервативи — не ідеальний спосіб контрацепції. Хтось не може підібрати правильний розмір, хтось не любить відчуття бар’єру під час пенетрації, а в деяких вони рвуться. Не дивно, що у світі досі існує багатий вибір контрацептивів у якості альтернативи. 

<!--StartFragment-->

**Основні методи контрацепції такі:**

1. **Методи тривалої зворотньої контрацепції:** внутрішньоматкові контрацептиви та імпланти
2. **Бар’єрні**: Кондоми, ковпачки, латексні серветки, діафрагми, сперміциди
3. **Гормональні:** прогестагенові та комбіновані
4. **Стерилізація:** вазектомія для чоловіків та перекриття просвіту маткових труб для жінок
5. **Засоби екстреної контрацепції:** мідні спіралі та пігулки

А тепер детальніше про кожен із них :)  

<!--EndFragment-->

<!--StartFragment-->

# Бар’єрні методи

Золота класика контрацепції — найбільш розповсюджена і доступна. Наразі бар’єрні методи залишаються [єдиними](https://www.ncbi.nlm.nih.gov/pmc/articles/PMC1694156/), що значно зменшують ризик отримання ІПСШ, а тому вважаються найкращим варіантом. 

Щодо видів бар’єрної контрацепції, то тут все не закінчується тільки презервативами. Тут є жіночі і чоловічі кондоми, латексні серветки, ковпачки та ще декілька опцій. Можна цілий тиждень пробувати щось нове. Звісно, у кожного виду є свої недоліки та переваги.

Почнемо з суперзірки бар’єрних методів — кондомів для чоловіків. 

**Переваги:** 

* захищають від ІПСШ та ВІЛ 
* максимально доступні
* не викликають побічних реакцій
* не впливають на гормональний фон 
* ефективні при правильному використанні ([18%](https://www.ncbi.nlm.nih.gov/pmc/articles/PMC3638209/) небажаних вагітностей при типовому застосуванні та 2% — при ідеальному)

**Недоліки:**

* якість з часом та при неправильному зберіганні може суттєво знизитися
* можуть порватися/зісковзнути під час сексу
* одноразові

# А як щодо фемідомів? 

На відміну від традиційних кондомів, жіночі вводяться у піхву та робляться не з латексу, а з нітрилу (переважно), тому ставлять хрест на розповіді про алергію на латекс. Одне кільце вводиться глибше у піхву, а інше залишається ззовні і таким чином закриває частину вульви. 

Якщо врахувати той факт, що бар’єрні контрацептиви, що контролюються жінкою, часто [зменшують передачу ІПСШ](https://www.ncbi.nlm.nih.gov/pmc/articles/PMC1694156/), то *фемідоми — це взагалі максимально безпечний варіант.* Щоправда, за правильного використання. Тому потрібно навчитися їх вводити для ефективного захисту, а тому перший фемідом краще надягати без поспіху.

**Переваги:**

* контролюються жінкою
* не впливають на гормональний фон
* покривають більшу площу, ніж класичні презрвативи, тому також [захищають](https://bmcpublichealth.biomedcentral.com/articles/10.1186/s12889-020-8384-7) від ВПЛ та герпесу
* підходять тим, хто має алергію на латекс
* можна використовувати під час менструації

**Недоліки:**

* потрібно “наловчитися” правильно розміщувати
* мало розповсюджені
* дорожчі, ніж звичайні кондоми
* ефективність нижча, ніж у стандартних кондомів ([21%](https://www.ncbi.nlm.nih.gov/pmc/articles/PMC3638209/) небажаних вагітностей при типовому застосуванні та 5% — при ідеальному)

# Ковпачки та діафрагми

Ковпачки та діафрагми працюють за схожою схемою з фемідомами: вони вводяться у піхву, але значно ближче до шийки матки — в той час, як фемідоми частково залишаються ззовні. До того ж, діафрагму та ковпачок потрібно комбінувати зі сперміцидами, та збільшувати їх кількість, якщо ці засоби було введено більш, ніж за 3 години до статевого акту.

**Переваги:**

* висока ефективність при правильному введенні ([12%](https://www.ncbi.nlm.nih.gov/pmc/articles/PMC3638209/) небажаних вагітностей при типовому використанні)
* не закривають піхву чи член, а тому дають “природні” відчуття
* не впливають на гормональну систему
* контролюються жінкою
* багаторазові (можна використовувати до 2 років)

**Недоліки:**

* потрібна консультація гінеколога для вибору правильного розміру
* потрібно навчитися правильно вводити 
* [можливі](https://www.ncbi.nlm.nih.gov/pmc/articles/PMC2876188) болісні відчуття під час статевого акту 
* дорожчі та менш доступні, ніж презервативи
* мають залишатися у піхві мінімум 6 годин після статевого акту
* незначна реальна ефективність 
* можливі алергічні реакції 
* збільшується [ризик циститу](https://www.nhs.uk/conditions/contraception/contraceptive-diaphragm-or-cap/)

# Латексні серветки

Сюрприз! Через оральний секс також можна захворіти на ІПСШ, тому для власної безпеки краще користуватися латексними серветками. Зараз продаються вже готові латексні серветки, але можна змайструвати власний аналог зі звичайного презервативу: потрібно лише відрізати верхню і нижню частини, та розрізати отриманий шматок уздовж. Можеш обрати і ароматизований варіант — але він негативно впливає на мікрофлору піхви.

**Переваги:**

* [єдиний](https://www.cdc.gov/condomeffectiveness/Dental-dam-use.html) доступний спосіб контрацепції для орального сексу, що захищає від ІПСШ

**Недоліки:**

* мало розповсюджені (але їх [можна зробити](https://www.cdc.gov/condomeffectiveness/Dental-dam-use.html) зі звичайних презервативів) 

# Сперміциди

Це ціла група методів контрацепції, до якої належать свічки, гелі, вагінальні таблетки та мазі. При цьому, вони всі працюють схожим чином: за допомогою активних речовин пригнічують здатність сперматозоїдів запліднити яйцеклітину. 

**Важливо:** таблетки та свічки мають повністю розтанути у піхві перед статевим актом — інакше їх ефективність значно знижується. Загалом [рекомендується](https://www.webmd.com/sex/birth-control/birth-control-spermicides) вводити сперміциди принаймні за 15 хвилин до статевого акту та закінчити секс за годину. 

**Переваги:** 

* прості у застосуванні
* контролюються жінкою

**Недоліки:**

* ефективні протягом лише 1-2 годин
* великий ризик запліднення ([28%](https://www.ncbi.nlm.nih.gov/pmc/articles/PMC3638209/) небажаних вагітностей при типовому застосуванні та 18% — при ідеальному)
* не захищають від ІПСШ
* можлива [алергічна реакція](https://www.aafp.org/afp/2004/0101/p97.html)
* підвищується [ризик циститу](https://academic.oup.com/humrep/article/17/4/867/644603) 

# Гормональні контрацептиви

Поява гормональних пігулок значним чином змінила світ контрацепції: з 1960 років, коли з’явилися перші гормональні пігулки, жінки отримали можливість самостійно контролювати процес зачаття, вживаючи лише одну або декілька пігулок. До гормональних методів контрацепції належать не тільки пігулки — можливі також кільця, пластирі чи уколи — але саме пігулки стали максимально популярними через просте використання. 

Звісно, перші пігулки мали [низку побічних ефектів](https://link.springer.com/chapter/10.1007/978-1-349-02287-8_4) — звідси “ростуть ноги” сучасних міфів про гормональну контрацепцію. Однак, зараз побічні ефекти рідкісні та незначні, а іноді — навіть приємні. 

# Прогестагенові пігулки

Складаються з прогестагена — аналогу прогестерону, який пригнічує овуляцію та змінює цервікальний слиз так, щоб сперматозоїдам було складно дістатися яйцеклітини. Такі пігулки потрібно приймати у чітко визначений час — максимальна похибка складає 3 години (в деяких випадках — до 12 годин), тому цей варіант підійде високоорганізованим жінкам. 

**Переваги:**

* прості в застосуванні
* можна використовувати під час лактації
* мають мало протипоказань для застосування
* висока ефективність ([99%](https://www.healthline.com/health/healthy-sex/how-effective-is-birth-control#pill) при ідеальному використанні та 91% при типовому)
* фертильність відновлюється одразу після припинення використання

**Недоліки:**

* можливі міжменструальні виділення
* низка поібчних ефектів (передусім, головний біль та нудота)
* необхідність приймати пігулки щодня в один і той же час
* можливе зниження лібідо
* можливий негативний вплив на печінку
* не захищають від ІПСШ та ВІЛ
* можуть викликати [депресію](https://jamanetwork.com/journals/jamapsychiatry/article-abstract/2552796) та зміни настрою, особливо у [підлітків](https://jamanetwork.com/journals/jamapsychiatry/fullarticle/2552796)

# Комбіновані оральні контрацептиви

Тут до прогестегину додається також аналог естрогену, що пригнічує дозрівання яйцеклітин. Така комбінація допомогає вилікувати акне та [симптоми ендометріозу](https://www.ncbi.nlm.nih.gov/pmc/articles/PMC6494634/) чи менопаузи. 

Переваги:

* висока ефективність ([99%](https://www.healthline.com/health/healthy-sex/how-effective-is-birth-control#pill) при ідеальному використанні та 91% при типовому)
* сприяють становленню регулярного менструального циклу
* можуть налагодити гормональний баланс
* менш болісна менструація
* допомагають позбутися акне 
* незначні побічні ефекти
* знижують ризик розвитку пухлин молочної залози та яєчників
* фертильність відновлюється одразу після припинення використання

Недоліки:

* не підходять людям з порушеннями з боку кровообігу
* необхідність щоденного прийому
* не захищають від ІПСШ та ВІЛ
* можлива зміна лібідо
* можуть викликати депресію (хоча в меншій мірі, ніж прогестагенові) та зміни настрою
* значна кількість протипоказань

# Гормональні пластирі

Гормони можна вводити в організм різним чином. У випадку, якщо жінка не може приймати протизаплідні засоби кожного дня, а тим більше у фіксований проміжок часу, можна обрати альтернативи. Одна із них — гормональний пластир. Він кріпиться на тіло та щодня вивільняє необхідну кількість гормонів для пригнічення дозрівання яйцеклітини. Пластир потрібно змінювати кожен тиждень. Одна упаковка розрахована на 3 тижні використання. 

**Переваги:**

* не потрібно щодня контролювати контрацепцію
* простий у застосуванні
* висока ефективність ([91%](https://www.healthline.com/health/healthy-sex/how-effective-is-birth-control#iud) при типовому використанні та 99% — при ідеальному)
* може зменшити акне
* регулює менструацію та робить її менш болісною
* зачаття можливе одразу після припинення використання

**Недоліки:**

* потрібно перевіряти щільність приклеєння пластиру
* не захищає від ІПСШ та ВІЛ
* доволі помітний
* необхідно пам’ ятати день зміни пластиру

# Вагінальне кільце

Вагінальне кільце працює аналогічно пластирам — виводить необхідну кількість гормонів для пригнічення овуляції. Однак, вводиться у піхву, де через слизову гормони потрапляють у кров. Такий метод підійде тим, хто не хоче демонструвати всім свій пластир і слідкувати за його “поведінкою” на тілі. Також змінювати кільце треба рідше — всього лише раз на місяць.

**Переваги (такі ж, як і пластирів):**

* не потрібно щодня контролювати контрацепцію
* просте у застосуванні
* висока ефективність ([91%](https://www.healthline.com/health/healthy-sex/how-effective-is-birth-control#iud) при типовому використанні та 98% — при ідеальному)
* може зменшити акне
* регулює менструацію та робить її менш болісною
* зачаття можливе одразу після припинення використання

**Недоліки:**

* можливе випадання 
* не захищає від ІПСШ та ВІЛ

# Гормональні ін’єкції

Якщо з якихось причин жінка не хоче контролювати прийом гормональних контрацептивів, вона може звернутися до лікаря та регулярно вводити ін’єкційні контрацептиви. Робити це треба раз на 3 місяці, але необхідна допомога лікаря.

**Переваги:**

\- не потрібно щодня контролювати контрацепцію

* висока ефективність ([94%](https://www.healthline.com/health/healthy-sex/how-effective-is-birth-control#iud) при типовому використанні)
* можуть зупинити менструацію або зробити її менш болісною
* підходить тим, хто не може приймати естрогенові протизаплідні засоби

**Недоліки:**

* ін’єкції робить тільки лікар
* можливе збільшення ваги
* можлива зміна настрою та лібідо
* можливі невеликі нерегулярні кровотечі
* потрібен час для відновлення репродуктивної функції (близько 6-24 місяців)
* не захищають від ІПСШ та ВІЛ

# Методи тривалої зворотньої контрацепції

Для тих, хто не любить бар’єрну контрацепцію, але не збирається щодня вживати доволі недешеві гормональні контрацептиви, є довготривала альтернатива. Власне, вона так і називається — метод тривалої зворотньої контрацепції. Зазвичай його обирають жінки, що не збираються вагітніти найближчі декілька років. Основні види — внутрішньоматкові контрацептиви (так звана спіраль) та імпланти (невеликі стержні з прогестагеном, що вводяться під шкіру).

**Переваги:**

*  довготривала дія (до 5 років)
* висока ефективність ([більше 99%](https://www.healthline.com/health/healthy-sex/how-effective-is-birth-control#iud))
* зменшення менструальних кровотеч (для внутрішньоматкових контрацептивів)
* можливе використання при грудному вигодовуванні
* низька вартість, якщо враховувати тривалість дії

**Недоліки:**

* введенням та виведенням займається тільки лікар
* не захищає від ІПСШ та ВІЛ
* не можна вводити при наявності ІПСШ
* сама процедура введення доволі неприємна
* спіраль може випасти або змінити своє положення (зазвичай це впливає на ефективність, але при виході через стінки матки можливі серйозні крововиливи
* під час введення можливе інфікування

# Стерилізація

Радикальний спосіб контрацепції, коли людина абсолютно точно хоче позбутися можливості зачати. *Стерилізація може бути як для чоловіків, так і для жінок: якщо зачаття не планує пара, партнери зазвичай спільно вирішують, хто саме буде стерилізуватися.* 

Головна відмінність, яка може бути і перевагою, і недоліком стерилізації, — це незворотність результату операції. Втім, медицина вже просунулася настільки, що має план Б навіть для тих, хто передумав (наприклад, зворотну вазектомію, чи заморозка сперми/яйцеклітин). 

# Жіноча стерилізація

Жіноча стерилізація зазвичай передбачає маніпуляції з фалопієвими трубами: їх можуть перев’язати (заблокувати) або відрізати. Іноді операційним шляхом видаляють матку чи яєчники — однак такий вид стерилізації є побічним ефектом лікування жінки.

**Переваги:**

* максимальна ефективність ([99%](https://www.healthline.com/health/healthy-sex/how-effective-is-birth-control#sterilization))
* результат зберігається на все життя
* не впливає на лібідо чи менструацію 

**Недоліки:**

* операційне втручання передбачає період відновлення і не є бажаним для організму
* незворотність ефекту
* ряд протипоказань, включно з цукровим діабетом та проблемами згортання крові
* не захищає від ВІЛ та ІПСШ

# Вазектомія 

Чоловічий варіант стерилізації передбачає перев’язання або видалення частини сім’явивідних проток — в результаті сперма буде виділятися, але без самих сперматозоїдів. 

**Переваги:**

* максимальна ефективність: можливість зачаття після операції становить [1 на 1400](https://pubmed.ncbi.nlm.nih.gov/15947571)
* швидка операція з великою кількістю варіацій
* швидке відновлення
* можливо відновити здатність до зачаття ([55%](https://www.independent.co.uk/life-style/health-and-families/health-news/vasectomy-reversal-first-cut-isnt-final-1657039.html) успішність зворотної операції, якщо та робиться в перші 10 років)

**Недоліки:**

* можливий біль після операції
* можливі ускладнення після операції
* не захищає від ВІЛ та ІПСШ

# Екстрена контрацепція

Іноді все може піти не за планом: презерватив може пошкодитися або злізти, хтось із партнерів може взагалі його не надягти, а хтось — забути про необхідність прийому пігулок. Саме тому кожен контрацептив має показник при ідеальному та фактичному використанні. Що робити, якщо секс був без захисту, а вагітність точно не буде бажаною? Бігти в найближчу аптеку за методами екстреної контрацепції. 

**Варіанти тут два: мідні спіралі та пігулки.** Мідні спіралі працюють за вже згаданим принципом: вони впливають на ендометрій та перешкоджають потраплянню сперматозоїдів до яйцеклітини. Пігулки ж перешкоджають появі овуляції. Жоден з методів не є абортом, оскільки він не може вплинути на вже запліднену яйцеклітину. Саме тому вжити екстрених заходів краще якомога швидше — до 72 годин для більшості пігулок та до 120 годин для уліпристалу ацетату та спіралі. 

**Переваги:**

* єдиний можливий спосіб попередити зачаття після незахищеного статевого акту
* висока ефективність
* безпечні і добре досліджені

**Недоліки:**

* не можна використовувати часто через велику кількість активної речовини
* можливі побічні реакції у вигляді нудоти, головного болю, болю внизу живота
* збій менструального циклу

Звісно ж, така контрацепція отримала свою назву саме тому, що не може вживатися регулярно. Тому варто звернути увагу на інші варіанти, щоб знизити можливість використання екстреної контрацепції.

<!--EndFragment-->

<!--StartFragment-->

**Авторка статті:** Юлія Iгнатуха

**Ілюстрація:** [](https://www.behance.net/unyvo)[Oleg Shcherba](https://icons8.com/illustrations/author/60312013123f993d795ce208) ([icons8.com](https://icons8.com/illustrations/illustration/help-and-care))

<!--EndFragment-->